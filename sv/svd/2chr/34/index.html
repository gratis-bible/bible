<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/svd/2chr/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/svd">Swedish 1917 Version</a> &gt; <a href="/sv/svd/2chr">2 Chronicles</a> &gt <strong>Chapter 34</strong></div><p><span class="verse"><a name="1">1</a>Josia var åtta år gammal, när han blev konung, och han regerade trettioett år i Jerusalem.</span> <span class="verse"><a name="2">2</a>Han gjorde vad rätt var i HERRENS ögon och vandrade på sin fader Davids vägar och vek icke av vare sig till höger eller till vänster.</span> <span class="verse"><a name="3">3</a>I sitt åttonde regeringsår, medan han ännu var en yngling, begynte han att söka sin fader Davids Gud; och i det tolfte året begynte han att rena Juda och Jerusalem från offerhöjderna och Aserorna och från de skurna och gjutna belätena.</span> <span class="verse"><a name="4">4</a>Men Baalsaltarna brötos ned i hans åsyn, och solstoderna som voro uppställda på dem högg han ned, och Aserorna och de skurna och gjutna belätena slog han sönder och krossade dem till stoft och strödde ut stoftet på de mäns gravar, som hade offrat åt dem.</span> <span class="verse"><a name="5">5</a>Och prästernas ben brände han upp på deras altaren.  Så renade han Juda och Jerusalem.</span> <span class="verse"><a name="6">6</a>Och i Manasses, Efraims och Simeons städer ända till Naftali genomsökte han överallt husen.</span> <span class="verse"><a name="7">7</a>Och sedan han hade brutit ned altarna och krossat Aserorna och belätena sönder till stoft och huggit ned alla solstoder i hela Israels land, vände han tillbaka till Jerusalem.</span> <span class="verse"><a name="8">8</a>Och i sitt adertonde regeringsår, medan han höll på med att rena landet och templet, sände han Safan, Asaljas son, och Maaseja, hövitsmannen i staden, och kansleren Joa, Joahas' son, för att sätta HERRENS, sin Guds, hus i stånd.</span> <span class="verse"><a name="9">9</a>Och de gingo till översteprästen Hilkia och avlämnade de penningar som hade influtit till Guds hus, sedan de av de leviter som höllo vakt vid tröskeln hade blivit insamlade från Manasse, Efraim och hela det övriga Israel, så ock från hela Juda och Benjamin och från Jerusalems invånare;</span> <span class="verse"><a name="10">10</a>de överlämnade dem åt de män som förrättade arbete såsom tillsyningsmän vid HERRENS hus.  Sedan gåvos penningarna av dessa män, som förrättade arbete och hade befattning vid HERRENS hus med att laga huset och sätta det i stånd,</span> <span class="verse"><a name="11">11</a>de gåvos åt timmermännen och byggningsmännen, till att inköpa huggen sten och trävirke till stockar, för att man därmed skulle timra upp de hus som Juda konungar hade förstört.</span> <span class="verse"><a name="12">12</a>Och männen fingo vid sitt arbete handla på heder och tro; och tillsyningsmän över dem och föreståndare för arbetet voro Jahat och Obadja, leviter av Meraris barn, och Sakarja och Mesullam, av kehatiternas barn, så ock alla de leviter som voro kunniga på musikinstrumenter.</span> <span class="verse"><a name="13">13</a>De hade ock tillsynen över bärarna, så att föreståndare funnos för alla arbetarna vid de särskilda göromålen.  Av leviterna togos ock skrivare, uppsyningsmän och dörrvaktare.</span> <span class="verse"><a name="14">14</a>När de nu togo ut penningarna som hade influtit till HERRENS hus, fann prästen Hilkia HERRENS lagbok, den som hade blivit given genom Mose</span> <span class="verse"><a name="15">15</a>Då tog Hilkia till orda och sade till sekreteraren Safan: »Jag har funnit lagboken i HERRENS hus.»  Och Hilkia gav boken åt Safan.</span> <span class="verse"><a name="16">16</a>Och Safan bar boken till konungen och avgav därjämte sin berättelse inför konungen och sade: »Allt vad dina tjänare hava fått i uppdrag att göra, det göra de.</span> <span class="verse"><a name="17">17</a>Och de hava tömt ut de penningar som funnos i HERRENS hus, och hava överlämnat dem åt tillsyningsmännen och åt arbetarna.»</span> <span class="verse"><a name="18">18</a>Vidare berättade sekreteraren Safan för konungen och sade: »Prästen Hilkia har givit mig en bok.»  Och Safan föreläste därur för konungen</span> <span class="verse"><a name="19">19</a>När konungen nu hörde lagens ord, rev han sönder sina kläder.</span> <span class="verse"><a name="20">20</a>Och konungen bjöd Hilkia och Ahikam, Safans son, och Abdon, Mikas son, och sekreteraren Safan och Asaja, konungens tjänare, och sade:</span> <span class="verse"><a name="21">21</a>»Gån och frågen HERREN för mig och för dem som äro kvar av Israel och Juda, angående det som står i den bok som nu har blivit funnen.  Ty stor är HERRENS vrede, den som är utgjuten över oss, därför att våra fäder icke hava hållit HERRENS ord och icke hava gjort allt som är föreskrivet i denna bok.»</span> <span class="verse"><a name="22">22</a>Då gick Hilkia, tillika med andra som konungen sände åstad, till profetissan Hulda, hustru åt Sallum, klädkammarvaktaren, som var son till Tokehat, Hasras son; hon bodde i Jerusalem, i Nya staden.  Och de talade med henne såsom dem bjudet var.</span> <span class="verse"><a name="23">23</a>Då svarade hon dem: »Så säger HERREN, Israels Gud: Sägen till den man som har sänt eder till mig:</span> <span class="verse"><a name="24">24</a>Så säger HERREN: Se, över denna plats och över dess invånare skall jag låta olycka komma, alla de förbannelser som äro skrivna i den bok som man har föreläst för Juda konung --</span> <span class="verse"><a name="25">25</a>detta därför att de hava övergivit mig och tänt offereld åt andra gudar, och så hava förtörnat mig med alla sina händers verk.  Min vrede skall utgjutas över denna plats och skall icke bliva utsläckt.</span> <span class="verse"><a name="26">26</a>Men till Juda konung, som har sänt eder för att fråga HERREN, till honom skolen I säga så: Så säger HERREN, Israels Gud, angående de ord som du har hört:</span> <span class="verse"><a name="27">27</a>Eftersom ditt hjärta blev bevekt och du ödmjukade dig inför Gud, när du hörde hans ord mot denna plats och mot dess invånare, ja, ödmjukade dig inför mig och rev sönder dina kläder och grät inför mig, fördenskull har jag ock hört dig, säger HERREN.</span> <span class="verse"><a name="28">28</a>Se, jag vill samla dig till dina fäder, så att du får samlas till dem i din grav med frid, och dina ögon skola slippa att se all den olycka som jag skall låta komma över denna plats och dess invånare.»  Och de vände tillbaka till konungen med detta svar.</span> <span class="verse"><a name="29">29</a>Då sände konungen åstad och lät församla alla de äldste i Juda och Jerusalem.</span> <span class="verse"><a name="30">30</a>Och konungen gick upp i HERRENS hus med alla Juda män och Jerusalems invånare, också prästerna och leviterna, ja, allt folket, ifrån den störste till den minste.  Och han läste upp för dem allt vad som stod i förbundsboken, som hade blivit funnen i HERRENS hus.</span> <span class="verse"><a name="31">31</a>Och konungen trädde fram på sin plats och slöt inför HERRENS ansikte det förbundet, att de skulle följa efter HERREN och hålla hans bud, hans vittnesbörd och hans stadgar, av allt sitt hjärta och av all sin själ, och göra efter förbundets ord, dem som voro skrivna i denna bok.</span> <span class="verse"><a name="32">32</a>Och han lät alla som funnos i Jerusalem och Benjamin träda in i förbundet Och Jerusalems invånare gjorde efter Guds, sina fäders Guds, förbund.</span> <span class="verse"><a name="33">33</a>Och Josia skaffade bort alla styggelser ur Israels barns alla landområden, och tillhöll alla dem som funnos i Israel att tjäna HERREN, sin Gud.  Så länge han levde, veko de icke av ifrån HERREN, sina fäders Gud.</span> </p></div</div></div></body></html>
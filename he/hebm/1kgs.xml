<?xml version='1.0' encoding='UTF-8'?>
<osis xsi:schemaLocation='http://www.bibletechnologies.net/2003/OSIS/namespace http://www.bibletechnologies.net/osisCore.2.1.1.xsd' xmlns='http://www.bibletechnologies.net/2003/OSIS/namespace' xmlns:xsi='http://www.w3.org/2001/XMLSchema-instance'>
  <osisText xml:lang='he' osisRefWork='Bible' osisIDWork='HEBm'>
    <header>
      <revisionDesc>
        <date>2010-02-26</date>
        <p>initial OSIS 2.1.1 version</p>
      </revisionDesc>
      <work osisWork='HEBm'>
        <title>Modern Hebrew Bible</title>
        <contributor>Sword Project</contributor>
        <creator/>
        <creator role='encoder'>ZefToOsis 1.0.0</creator>
        <subject>holy bible</subject>
        <date>2009-01-23</date>
        <description>empty</description>
        <publisher>FREE BIBLE SOFTWARE GROUP</publisher>
        <type type='OSIS'>Bible</type>
        <identifier type='OSIS'>HEBm</identifier>
        <source>http://www.crosswire.org/sword/servlet/SwordMod.Verify?modName=HebModern&amp;pkgType=win</source>
        <language type='IETF'>he</language>
        <relation/>
        <coverage>provider the bible to the world</coverage>
        <rights>i think public domain</rights>
        <scope/>
        <refSystem>Bible</refSystem>
      </work>
    </header>
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
  <div type='book' osisID='1Kgs'>
      <chapter osisID='1Kgs.1'>
        <title>אוריה החתי כל שלשים ושבעה׃</title>
        <verse osisID='1Kgs.1.1'>והמלך דוד זקן בא בימים ויכסהו בבגדים ולא יחם לו׃</verse>
        <verse osisID='1Kgs.1.2'>ויאמרו לו עבדיו יבקשו לאדני המלך נערה בתולה ועמדה לפני המלך ותהי לו סכנת ושכבה בחיקך וחם לאדני המלך׃</verse>
        <verse osisID='1Kgs.1.3'>ויבקשו נערה יפה בכל גבול ישראל וימצאו את אבישג השונמית ויבאו אתה למלך׃</verse>
        <verse osisID='1Kgs.1.4'>והנערה יפה עד מאד ותהי למלך סכנת ותשרתהו והמלך לא ידעה׃</verse>
        <verse osisID='1Kgs.1.5'>ואדניה בן חגית מתנשא לאמר אני אמלך ויעש לו רכב ופרשים וחמשים איש רצים לפניו׃</verse>
        <verse osisID='1Kgs.1.6'>ולא עצבו אביו מימיו לאמר מדוע ככה עשית וגם הוא טוב תאר מאד ואתו ילדה אחרי אבשלום׃</verse>
        <verse osisID='1Kgs.1.7'>ויהיו דבריו עם יואב בן צרויה ועם אביתר הכהן ויעזרו אחרי אדניה׃</verse>
        <verse osisID='1Kgs.1.8'>וצדוק הכהן ובניהו בן יהוידע ונתן הנביא ושמעי ורעי והגבורים אשר לדוד לא היו עם אדניהו׃</verse>
        <verse osisID='1Kgs.1.9'>ויזבח אדניהו צאן ובקר ומריא עם אבן הזחלת אשר אצל עין רגל ויקרא את כל אחיו בני המלך ולכל אנשי יהודה עבדי המלך׃</verse>
        <verse osisID='1Kgs.1.10'>ואת נתן הנביא ובניהו ואת הגבורים ואת שלמה אחיו לא קרא׃</verse>
        <verse osisID='1Kgs.1.11'>ויאמר נתן אל בת שבע אם שלמה לאמר הלוא שמעת כי מלך אדניהו בן חגית ואדנינו דוד לא ידע׃</verse>
        <verse osisID='1Kgs.1.12'>ועתה לכי איעצך נא עצה ומלטי את נפשך ואת נפש בנך שלמה׃</verse>
        <verse osisID='1Kgs.1.13'>לכי ובאי אל המלך דוד ואמרת אליו הלא אתה אדני המלך נשבעת לאמתך לאמר כי שלמה בנך ימלך אחרי והוא ישב על כסאי ומדוע מלך אדניהו׃</verse>
        <verse osisID='1Kgs.1.14'>הנה עודך מדברת שם עם המלך ואני אבוא אחריך ומלאתי את דבריך׃</verse>
        <verse osisID='1Kgs.1.15'>ותבא בת שבע אל המלך החדרה והמלך זקן מאד ואבישג השונמית משרת את המלך׃</verse>
        <verse osisID='1Kgs.1.16'>ותקד בת שבע ותשתחו למלך ויאמר המלך מה לך׃</verse>
        <verse osisID='1Kgs.1.17'>ותאמר לו אדני אתה נשבעת ביהוה אלהיך לאמתך כי שלמה בנך ימלך אחרי והוא ישב על כסאי׃</verse>
        <verse osisID='1Kgs.1.18'>ועתה הנה אדניה מלך ועתה אדני המלך לא ידעת׃</verse>
        <verse osisID='1Kgs.1.19'>ויזבח שור ומריא וצאן לרב ויקרא לכל בני המלך ולאביתר הכהן וליאב שר הצבא ולשלמה עבדך לא קרא׃</verse>
        <verse osisID='1Kgs.1.20'>ואתה אדני המלך עיני כל ישראל עליך להגיד להם מי ישב על כסא אדני המלך אחריו׃</verse>
        <verse osisID='1Kgs.1.21'>והיה כשכב אדני המלך עם אבתיו והייתי אני ובני שלמה חטאים׃</verse>
        <verse osisID='1Kgs.1.22'>והנה עודנה מדברת עם המלך ונתן הנביא בא׃</verse>
        <verse osisID='1Kgs.1.23'>ויגידו למלך לאמר הנה נתן הנביא ויבא לפני המלך וישתחו למלך על אפיו ארצה׃</verse>
        <verse osisID='1Kgs.1.24'>ויאמר נתן אדני המלך אתה אמרת אדניהו ימלך אחרי והוא ישב על כסאי׃</verse>
        <verse osisID='1Kgs.1.25'>כי ירד היום ויזבח שור ומריא וצאן לרב ויקרא לכל בני המלך ולשרי הצבא ולאביתר הכהן והנם אכלים ושתים לפניו ויאמרו יחי המלך אדניהו׃</verse>
        <verse osisID='1Kgs.1.26'>ולי אני עבדך ולצדק הכהן ולבניהו בן יהוידע ולשלמה עבדך לא קרא׃</verse>
        <verse osisID='1Kgs.1.27'>אם מאת אדני המלך נהיה הדבר הזה ולא הודעת את עבדיך מי ישב על כסא אדני המלך אחריו׃</verse>
        <verse osisID='1Kgs.1.28'>ויען המלך דוד ויאמר קראו לי לבת שבע ותבא לפני המלך ותעמד לפני המלך׃</verse>
        <verse osisID='1Kgs.1.29'>וישבע המלך ויאמר חי יהוה אשר פדה את נפשי מכל צרה׃</verse>
        <verse osisID='1Kgs.1.30'>כי כאשר נשבעתי לך ביהוה אלהי ישראל לאמר כי שלמה בנך ימלך אחרי והוא ישב על כסאי תחתי כי כן אעשה היום הזה׃</verse>
        <verse osisID='1Kgs.1.31'>ותקד בת שבע אפים ארץ ותשתחו למלך ותאמר יחי אדני המלך דוד לעלם׃</verse>
        <verse osisID='1Kgs.1.32'>ויאמר המלך דוד קראו לי לצדוק הכהן ולנתן הנביא ולבניהו בן יהוידע ויבאו לפני המלך׃</verse>
        <verse osisID='1Kgs.1.33'>ויאמר המלך להם קחו עמכם את עבדי אדניכם והרכבתם את שלמה בני על הפרדה אשר לי והורדתם אתו אל גחון׃</verse>
        <verse osisID='1Kgs.1.34'>ומשח אתו שם צדוק הכהן ונתן הנביא למלך על ישראל ותקעתם בשופר ואמרתם יחי המלך שלמה׃</verse>
        <verse osisID='1Kgs.1.35'>ועליתם אחריו ובא וישב על כסאי והוא ימלך תחתי ואתו צויתי להיות נגיד על ישראל ועל יהודה׃</verse>
        <verse osisID='1Kgs.1.36'>ויען בניהו בן יהוידע את המלך ויאמר אמן כן יאמר יהוה אלהי אדני המלך׃</verse>
        <verse osisID='1Kgs.1.37'>כאשר היה יהוה עם אדני המלך כן יהי עם שלמה ויגדל את כסאו מכסא אדני המלך דוד׃</verse>
        <verse osisID='1Kgs.1.38'>וירד צדוק הכהן ונתן הנביא ובניהו בן יהוידע והכרתי והפלתי וירכבו את שלמה על פרדת המלך דוד וילכו אתו על גחון׃</verse>
        <verse osisID='1Kgs.1.39'>ויקח צדוק הכהן את קרן השמן מן האהל וימשח את שלמה ויתקעו בשופר ויאמרו כל העם יחי המלך שלמה׃</verse>
        <verse osisID='1Kgs.1.40'>ויעלו כל העם אחריו והעם מחללים בחללים ושמחים שמחה גדולה ותבקע הארץ בקולם׃</verse>
        <verse osisID='1Kgs.1.41'>וישמע אדניהו וכל הקראים אשר אתו והם כלו לאכל וישמע יואב את קול השופר ויאמר מדוע קול הקריה הומה׃</verse>
        <verse osisID='1Kgs.1.42'>עודנו מדבר והנה יונתן בן אביתר הכהן בא ויאמר אדניהו בא כי איש חיל אתה וטוב תבשר׃</verse>
        <verse osisID='1Kgs.1.43'>ויען יונתן ויאמר לאדניהו אבל אדנינו המלך דוד המליך את שלמה׃</verse>
        <verse osisID='1Kgs.1.44'>וישלח אתו המלך את צדוק הכהן ואת נתן הנביא ובניהו בן יהוידע והכרתי והפלתי וירכבו אתו על פרדת המלך׃</verse>
        <verse osisID='1Kgs.1.45'>וימשחו אתו צדוק הכהן ונתן הנביא למלך בגחון ויעלו משם שמחים ותהם הקריה הוא הקול אשר שמעתם׃</verse>
        <verse osisID='1Kgs.1.46'>וגם ישב שלמה על כסא המלוכה׃</verse>
        <verse osisID='1Kgs.1.47'>וגם באו עבדי המלך לברך את אדנינו המלך דוד לאמר ייטב אלהיך את שם שלמה משמך ויגדל את כסאו מכסאך וישתחו המלך על המשכב׃</verse>
        <verse osisID='1Kgs.1.48'>וגם ככה אמר המלך ברוך יהוה אלהי ישראל אשר נתן היום ישב על כסאי ועיני ראות׃</verse>
        <verse osisID='1Kgs.1.49'>ויחרדו ויקמו כל הקראים אשר לאדניהו וילכו איש לדרכו׃</verse>
        <verse osisID='1Kgs.1.50'>ואדניהו ירא מפני שלמה ויקם וילך ויחזק בקרנות המזבח׃</verse>
        <verse osisID='1Kgs.1.51'>ויגד לשלמה לאמר הנה אדניהו ירא את המלך שלמה והנה אחז בקרנות המזבח לאמר ישבע לי כיום המלך שלמה אם ימית את עבדו בחרב׃</verse>
        <verse osisID='1Kgs.1.52'>ויאמר שלמה אם יהיה לבן חיל לא יפל משערתו ארצה ואם רעה תמצא בו ומת׃</verse>
        <verse osisID='1Kgs.1.53'>וישלח המלך שלמה וירדהו מעל המזבח ויבא וישתחו למלך שלמה ויאמר לו שלמה לך לביתך׃</verse>
      </chapter>
      <chapter osisID='1Kgs.2'>
        <verse osisID='1Kgs.2.1'>ויקרבו ימי דוד למות ויצו את שלמה בנו לאמר׃</verse>
        <verse osisID='1Kgs.2.2'>אנכי הלך בדרך כל הארץ וחזקת והיית לאיש׃</verse>
        <verse osisID='1Kgs.2.3'>ושמרת את משמרת יהוה אלהיך ללכת בדרכיו לשמר חקתיו מצותיו ומשפטיו ועדותיו ככתוב בתורת משה למען תשכיל את כל אשר תעשה ואת כל אשר תפנה שם׃</verse>
        <verse osisID='1Kgs.2.4'>למען יקים יהוה את דברו אשר דבר עלי לאמר אם ישמרו בניך את דרכם ללכת לפני באמת בכל לבבם ובכל נפשם לאמר לא יכרת לך איש מעל כסא ישראל׃</verse>
        <verse osisID='1Kgs.2.5'>וגם אתה ידעת את אשר עשה לי יואב בן צרויה אשר עשה לשני שרי צבאות ישראל לאבנר בן נר ולעמשא בן יתר ויהרגם וישם דמי מלחמה בשלם ויתן דמי מלחמה בחגרתו אשר במתניו ובנעלו אשר ברגליו׃</verse>
        <verse osisID='1Kgs.2.6'>ועשית כחכמתך ולא תורד שיבתו בשלם שאל׃</verse>
        <verse osisID='1Kgs.2.7'>ולבני ברזלי הגלעדי תעשה חסד והיו באכלי שלחנך כי כן קרבו אלי בברחי מפני אבשלום אחיך׃</verse>
        <verse osisID='1Kgs.2.8'>והנה עמך שמעי בן גרא בן הימיני מבחרים והוא קללני קללה נמרצת ביום לכתי מחנים והוא ירד לקראתי הירדן ואשבע לו ביהוה לאמר אם אמיתך בחרב׃</verse>
        <verse osisID='1Kgs.2.9'>ועתה אל תנקהו כי איש חכם אתה וידעת את אשר תעשה לו והורדת את שיבתו בדם שאול׃</verse>
        <verse osisID='1Kgs.2.10'>וישכב דוד עם אבתיו ויקבר בעיר דוד׃</verse>
        <verse osisID='1Kgs.2.11'>והימים אשר מלך דוד על ישראל ארבעים שנה בחברון מלך שבע שנים ובירושלם מלך שלשים ושלש שנים׃</verse>
        <verse osisID='1Kgs.2.12'>ושלמה ישב על כסא דוד אביו ותכן מלכתו מאד׃</verse>
        <verse osisID='1Kgs.2.13'>ויבא אדניהו בן חגית אל בת שבע אם שלמה ותאמר השלום באך ויאמר שלום׃</verse>
        <verse osisID='1Kgs.2.14'>ויאמר דבר לי אליך ותאמר דבר׃</verse>
        <verse osisID='1Kgs.2.15'>ויאמר את ידעת כי לי היתה המלוכה ועלי שמו כל ישראל פניהם למלך ותסב המלוכה ותהי לאחי כי מיהוה היתה לו׃</verse>
        <verse osisID='1Kgs.2.16'>ועתה שאלה אחת אנכי שאל מאתך אל תשבי את פני ותאמר אליו דבר׃</verse>
        <verse osisID='1Kgs.2.17'>ויאמר אמרי נא לשלמה המלך כי לא ישיב את פניך ויתן לי את אבישג השונמית לאשה׃</verse>
        <verse osisID='1Kgs.2.18'>ותאמר בת שבע טוב אנכי אדבר עליך אל המלך׃</verse>
        <verse osisID='1Kgs.2.19'>ותבא בת שבע אל המלך שלמה לדבר לו על אדניהו ויקם המלך לקראתה וישתחו לה וישב על כסאו וישם כסא לאם המלך ותשב לימינו׃</verse>
        <verse osisID='1Kgs.2.20'>ותאמר שאלה אחת קטנה אנכי שאלת מאתך אל תשב את פני ויאמר לה המלך שאלי אמי כי לא אשיב את פניך׃</verse>
        <verse osisID='1Kgs.2.21'>ותאמר יתן את אבישג השנמית לאדניהו אחיך לאשה׃</verse>
        <verse osisID='1Kgs.2.22'>ויען המלך שלמה ויאמר לאמו ולמה את שאלת את אבישג השנמית לאדניהו ושאלי לו את המלוכה כי הוא אחי הגדול ממני ולו ולאביתר הכהן וליואב בן צרויה׃</verse>
        <verse osisID='1Kgs.2.23'>וישבע המלך שלמה ביהוה לאמר כה יעשה לי אלהים וכה יוסיף כי בנפשו דבר אדניהו את הדבר הזה׃</verse>
        <verse osisID='1Kgs.2.24'>ועתה חי יהוה אשר הכינני ויושיביני על כסא דוד אבי ואשר עשה לי בית כאשר דבר כי היום יומת אדניהו׃</verse>
        <verse osisID='1Kgs.2.25'>וישלח המלך שלמה ביד בניהו בן יהוידע ויפגע בו וימת׃</verse>
        <verse osisID='1Kgs.2.26'>ולאביתר הכהן אמר המלך ענתת לך על שדיך כי איש מות אתה וביום הזה לא אמיתך כי נשאת את ארון אדני יהוה לפני דוד אבי וכי התענית בכל אשר התענה אבי׃</verse>
        <verse osisID='1Kgs.2.27'>ויגרש שלמה את אביתר מהיות כהן ליהוה למלא את דבר יהוה אשר דבר על בית עלי בשלה׃</verse>
        <verse osisID='1Kgs.2.28'>והשמעה באה עד יואב כי יואב נטה אחרי אדניה ואחרי אבשלום לא נטה וינס יואב אל אהל יהוה ויחזק בקרנות המזבח׃</verse>
        <verse osisID='1Kgs.2.29'>ויגד למלך שלמה כי נס יואב אל אהל יהוה והנה אצל המזבח וישלח שלמה את בניהו בן יהוידע לאמר לך פגע בו׃</verse>
        <verse osisID='1Kgs.2.30'>ויבא בניהו אל אהל יהוה ויאמר אליו כה אמר המלך צא ויאמר לא כי פה אמות וישב בניהו את המלך דבר לאמר כה דבר יואב וכה ענני׃</verse>
        <verse osisID='1Kgs.2.31'>ויאמר לו המלך עשה כאשר דבר ופגע בו וקברתו והסירת דמי חנם אשר שפך יואב מעלי ומעל בית אבי׃</verse>
        <verse osisID='1Kgs.2.32'>והשיב יהוה את דמו על ראשו אשר פגע בשני אנשים צדקים וטבים ממנו ויהרגם בחרב ואבי דוד לא ידע את אבנר בן נר שר צבא ישראל ואת עמשא בן יתר שר צבא יהודה׃</verse>
        <verse osisID='1Kgs.2.33'>ושבו דמיהם בראש יואב ובראש זרעו לעלם ולדוד ולזרעו ולביתו ולכסאו יהיה שלום עד עולם מעם יהוה׃</verse>
        <verse osisID='1Kgs.2.34'>ויעל בניהו בן יהוידע ויפגע בו וימתהו ויקבר בביתו במדבר׃</verse>
        <verse osisID='1Kgs.2.35'>ויתן המלך את בניהו בן יהוידע תחתיו על הצבא ואת צדוק הכהן נתן המלך תחת אביתר׃</verse>
        <verse osisID='1Kgs.2.36'>וישלח המלך ויקרא לשמעי ויאמר לו בנה לך בית בירושלם וישבת שם ולא תצא משם אנה ואנה׃</verse>
        <verse osisID='1Kgs.2.37'>והיה ביום צאתך ועברת את נחל קדרון ידע תדע כי מות תמות דמך יהיה בראשך׃</verse>
        <verse osisID='1Kgs.2.38'>ויאמר שמעי למלך טוב הדבר כאשר דבר אדני המלך כן יעשה עבדך וישב שמעי בירושלם ימים רבים׃</verse>
        <verse osisID='1Kgs.2.39'>ויהי מקץ שלש שנים ויברחו שני עבדים לשמעי אל אכיש בן מעכה מלך גת ויגידו לשמעי לאמר הנה עבדיך בגת׃</verse>
        <verse osisID='1Kgs.2.40'>ויקם שמעי ויחבש את חמרו וילך גתה אל אכיש לבקש את עבדיו וילך שמעי ויבא את עבדיו מגת׃</verse>
        <verse osisID='1Kgs.2.41'>ויגד לשלמה כי הלך שמעי מירושלם גת וישב׃</verse>
        <verse osisID='1Kgs.2.42'>וישלח המלך ויקרא לשמעי ויאמר אליו הלוא השבעתיך ביהוה ואעד בך לאמר ביום צאתך והלכת אנה ואנה ידע תדע כי מות תמות ותאמר אלי טוב הדבר שמעתי׃</verse>
        <verse osisID='1Kgs.2.43'>ומדוע לא שמרת את שבעת יהוה ואת המצוה אשר צויתי עליך׃</verse>
        <verse osisID='1Kgs.2.44'>ויאמר המלך אל שמעי אתה ידעת את כל הרעה אשר ידע לבבך אשר עשית לדוד אבי והשיב יהוה את רעתך בראשך׃</verse>
        <verse osisID='1Kgs.2.45'>והמלך שלמה ברוך וכסא דוד יהיה נכון לפני יהוה עד עולם׃</verse>
        <verse osisID='1Kgs.2.46'>ויצו המלך את בניהו בן יהוידע ויצא ויפגע בו וימת והממלכה נכונה ביד שלמה׃</verse>
      </chapter>
      <chapter osisID='1Kgs.3'>
        <verse osisID='1Kgs.3.1'>ויתחתן שלמה את פרעה מלך מצרים ויקח את בת פרעה ויביאה אל עיר דוד עד כלתו לבנות את ביתו ואת בית יהוה ואת חומת ירושלם סביב׃</verse>
        <verse osisID='1Kgs.3.2'>רק העם מזבחים בבמות כי לא נבנה בית לשם יהוה עד הימים ההם׃</verse>
        <verse osisID='1Kgs.3.3'>ויאהב שלמה את יהוה ללכת בחקות דוד אביו רק בבמות הוא מזבח ומקטיר׃</verse>
        <verse osisID='1Kgs.3.4'>וילך המלך גבענה לזבח שם כי היא הבמה הגדולה אלף עלות יעלה שלמה על המזבח ההוא׃</verse>
        <verse osisID='1Kgs.3.5'>בגבעון נראה יהוה אל שלמה בחלום הלילה ויאמר אלהים שאל מה אתן לך׃</verse>
        <verse osisID='1Kgs.3.6'>ויאמר שלמה אתה עשית עם עבדך דוד אבי חסד גדול כאשר הלך לפניך באמת ובצדקה ובישרת לבב עמך ותשמר לו את החסד הגדול הזה ותתן לו בן ישב על כסאו כיום הזה׃</verse>
        <verse osisID='1Kgs.3.7'>ועתה יהוה אלהי אתה המלכת את עבדך תחת דוד אבי ואנכי נער קטן לא אדע צאת ובא׃</verse>
        <verse osisID='1Kgs.3.8'>ועבדך בתוך עמך אשר בחרת עם רב אשר לא ימנה ולא יספר מרב׃</verse>
        <verse osisID='1Kgs.3.9'>ונתת לעבדך לב שמע לשפט את עמך להבין בין טוב לרע כי מי יוכל לשפט את עמך הכבד הזה׃</verse>
        <verse osisID='1Kgs.3.10'>וייטב הדבר בעיני אדני כי שאל שלמה את הדבר הזה׃</verse>
        <verse osisID='1Kgs.3.11'>ויאמר אלהים אליו יען אשר שאלת את הדבר הזה ולא שאלת לך ימים רבים ולא שאלת לך עשר ולא שאלת נפש איביך ושאלת לך הבין לשמע משפט׃</verse>
        <verse osisID='1Kgs.3.12'>הנה עשיתי כדבריך הנה נתתי לך לב חכם ונבון אשר כמוך לא היה לפניך ואחריך לא יקום כמוך׃</verse>
        <verse osisID='1Kgs.3.13'>וגם אשר לא שאלת נתתי לך גם עשר גם כבוד אשר לא היה כמוך איש במלכים כל ימיך׃</verse>
        <verse osisID='1Kgs.3.14'>ואם תלך בדרכי לשמר חקי ומצותי כאשר הלך דויד אביך והארכתי את ימיך׃</verse>
        <verse osisID='1Kgs.3.15'>ויקץ שלמה והנה חלום ויבוא ירושלם ויעמד לפני ארון ברית אדני ויעל עלות ויעש שלמים ויעש משתה לכל עבדיו׃</verse>
        <verse osisID='1Kgs.3.16'>אז תבאנה שתים נשים זנות אל המלך ותעמדנה לפניו׃</verse>
        <verse osisID='1Kgs.3.17'>ותאמר האשה האחת בי אדני אני והאשה הזאת ישבת בבית אחד ואלד עמה בבית׃</verse>
        <verse osisID='1Kgs.3.18'>ויהי ביום השלישי ללדתי ותלד גם האשה הזאת ואנחנו יחדו אין זר אתנו בבית זולתי שתים אנחנו בבית׃</verse>
        <verse osisID='1Kgs.3.19'>וימת בן האשה הזאת לילה אשר שכבה עליו׃</verse>
        <verse osisID='1Kgs.3.20'>ותקם בתוך הלילה ותקח את בני מאצלי ואמתך ישנה ותשכיבהו בחיקה ואת בנה המת השכיבה בחיקי׃</verse>
        <verse osisID='1Kgs.3.21'>ואקם בבקר להיניק את בני והנה מת ואתבונן אליו בבקר והנה לא היה בני אשר ילדתי׃</verse>
        <verse osisID='1Kgs.3.22'>ותאמר האשה האחרת לא כי בני החי ובנך המת וזאת אמרת לא כי בנך המת ובני החי ותדברנה לפני המלך׃</verse>
        <verse osisID='1Kgs.3.23'>ויאמר המלך זאת אמרת זה בני החי ובנך המת וזאת אמרת לא כי בנך המת ובני החי׃</verse>
        <verse osisID='1Kgs.3.24'>ויאמר המלך קחו לי חרב ויבאו החרב לפני המלך׃</verse>
        <verse osisID='1Kgs.3.25'>ויאמר המלך גזרו את הילד החי לשנים ותנו את החצי לאחת ואת החצי לאחת׃</verse>
        <verse osisID='1Kgs.3.26'>ותאמר האשה אשר בנה החי אל המלך כי נכמרו רחמיה על בנה ותאמר בי אדני תנו לה את הילוד החי והמת אל תמיתהו וזאת אמרת גם לי גם לך לא יהיה גזרו׃</verse>
        <verse osisID='1Kgs.3.27'>ויען המלך ויאמר תנו לה את הילוד החי והמת לא תמיתהו היא אמו׃</verse>
        <verse osisID='1Kgs.3.28'>וישמעו כל ישראל את המשפט אשר שפט המלך ויראו מפני המלך כי ראו כי חכמת אלהים בקרבו לעשות משפט׃</verse>
      </chapter>
      <chapter osisID='1Kgs.4'>
        <verse osisID='1Kgs.4.1'>ויהי המלך שלמה מלך על כל ישראל׃</verse>
        <verse osisID='1Kgs.4.2'>ואלה השרים אשר לו עזריהו בן צדוק הכהן׃</verse>
        <verse osisID='1Kgs.4.3'>אליחרף ואחיה בני שישא ספרים יהושפט בן אחילוד המזכיר׃</verse>
        <verse osisID='1Kgs.4.4'>ובניהו בן יהוידע על הצבא וצדוק ואביתר כהנים׃</verse>
        <verse osisID='1Kgs.4.5'>ועזריהו בן נתן על הנצבים וזבוד בן נתן כהן רעה המלך׃</verse>
        <verse osisID='1Kgs.4.6'>ואחישר על הבית ואדנירם בן עבדא על המס׃</verse>
        <verse osisID='1Kgs.4.7'>ולשלמה שנים עשר נצבים על כל ישראל וכלכלו את המלך ואת ביתו חדש בשנה יהיה על אחד לכלכל׃</verse>
        <verse osisID='1Kgs.4.8'>ואלה שמותם בן חור בהר אפרים׃</verse>
        <verse osisID='1Kgs.4.9'>בן דקר במקץ ובשעלבים ובית שמש ואילון בית חנן׃</verse>
        <verse osisID='1Kgs.4.10'>בן חסד בארבות לו שכה וכל ארץ חפר׃</verse>
        <verse osisID='1Kgs.4.11'>בן אבינדב כל נפת דאר טפת בת שלמה היתה לו לאשה׃</verse>
        <verse osisID='1Kgs.4.12'>בענא בן אחילוד תענך ומגדו וכל בית שאן אשר אצל צרתנה מתחת ליזרעאל מבית שאן עד אבל מחולה עד מעבר ליקמעם׃</verse>
        <verse osisID='1Kgs.4.13'>בן גבר ברמת גלעד לו חות יאיר בן מנשה אשר בגלעד לו חבל ארגב אשר בבשן ששים ערים גדלות חומה ובריח נחשת׃</verse>
        <verse osisID='1Kgs.4.14'>אחינדב בן עדא מחנימה׃</verse>
        <verse osisID='1Kgs.4.15'>אחימעץ בנפתלי גם הוא לקח את בשמת בת שלמה לאשה׃</verse>
        <verse osisID='1Kgs.4.16'>בענא בן חושי באשר ובעלות׃</verse>
        <verse osisID='1Kgs.4.17'>יהושפט בן פרוח ביששכר׃</verse>
        <verse osisID='1Kgs.4.18'>שמעי בן אלא בבנימן׃</verse>
        <verse osisID='1Kgs.4.19'>גבר בן ארי בארץ גלעד ארץ סיחון מלך האמרי ועג מלך הבשן ונציב אחד אשר בארץ׃</verse>
        <verse osisID='1Kgs.4.20'>יהודה וישראל רבים כחול אשר על הים לרב אכלים ושתים ושמחים׃</verse>
        <verse osisID='1Kgs.4.21'>ושלמה היה מושל בכל הממלכות מן הנהר ארץ פלשתים ועד גבול מצרים מגשים מנחה ועבדים את שלמה כל ימי חייו׃</verse>
        <verse osisID='1Kgs.4.22'>ויהי לחם שלמה ליום אחד שלשים כר סלת וששים כר קמח׃</verse>
        <verse osisID='1Kgs.4.23'>עשרה בקר בראים ועשרים בקר רעי ומאה צאן לבד מאיל וצבי ויחמור וברברים אבוסים׃</verse>
        <verse osisID='1Kgs.4.24'>כי הוא רדה בכל עבר הנהר מתפסח ועד עזה בכל מלכי עבר הנהר ושלום היה לו מכל עבריו מסביב׃</verse>
        <verse osisID='1Kgs.4.25'>וישב יהודה וישראל לבטח איש תחת גפנו ותחת תאנתו מדן ועד באר שבע כל ימי שלמה׃</verse>
        <verse osisID='1Kgs.4.26'>ויהי לשלמה ארבעים אלף ארות סוסים למרכבו ושנים עשר אלף פרשים׃</verse>
        <verse osisID='1Kgs.4.27'>וכלכלו הנצבים האלה את המלך שלמה ואת כל הקרב אל שלחן המלך שלמה איש חדשו לא יעדרו דבר׃</verse>
        <verse osisID='1Kgs.4.28'>והשערים והתבן לסוסים ולרכש יבאו אל המקום אשר יהיה שם איש כמשפטו׃</verse>
        <verse osisID='1Kgs.4.29'>ויתן אלהים חכמה לשלמה ותבונה הרבה מאד ורחב לב כחול אשר על שפת הים׃</verse>
        <verse osisID='1Kgs.4.30'>ותרב חכמת שלמה מחכמת כל בני קדם ומכל חכמת מצרים׃</verse>
        <verse osisID='1Kgs.4.31'>ויחכם מכל האדם מאיתן האזרחי והימן וכלכל ודרדע בני מחול ויהי שמו בכל הגוים סביב׃</verse>
        <verse osisID='1Kgs.4.32'>וידבר שלשת אלפים משל ויהי שירו חמשה ואלף׃</verse>
        <verse osisID='1Kgs.4.33'>וידבר על העצים מן הארז אשר בלבנון ועד האזוב אשר יצא בקיר וידבר על הבהמה ועל העוף ועל הרמש ועל הדגים׃</verse>
        <verse osisID='1Kgs.4.34'>ויבאו מכל העמים לשמע את חכמת שלמה מאת כל מלכי הארץ אשר שמעו את חכמתו׃</verse>
      </chapter>
      <chapter osisID='1Kgs.5'>
        <verse osisID='1Kgs.5.1'>וישלח חירם מלך צור את עבדיו אל שלמה כי שמע כי אתו משחו למלך תחת אביהו כי אהב היה חירם לדוד כל הימים׃</verse>
        <verse osisID='1Kgs.5.2'>וישלח שלמה אל חירם לאמר׃</verse>
        <verse osisID='1Kgs.5.3'>אתה ידעת את דוד אבי כי לא יכל לבנות בית לשם יהוה אלהיו מפני המלחמה אשר סבבהו עד תת יהוה אתם תחת כפות רגלו׃</verse>
        <verse osisID='1Kgs.5.4'>ועתה הניח יהוה אלהי לי מסביב אין שטן ואין פגע רע׃</verse>
        <verse osisID='1Kgs.5.5'>והנני אמר לבנות בית לשם יהוה אלהי כאשר דבר יהוה אל דוד אבי לאמר בנך אשר אתן תחתיך על כסאך הוא יבנה הבית לשמי׃</verse>
        <verse osisID='1Kgs.5.6'>ועתה צוה ויכרתו לי ארזים מן הלבנון ועבדי יהיו עם עבדיך ושכר עבדיך אתן לך ככל אשר תאמר כי אתה ידעת כי אין בנו איש ידע לכרת עצים כצדנים׃</verse>
        <verse osisID='1Kgs.5.7'>ויהי כשמע חירם את דברי שלמה וישמח מאד ויאמר ברוך יהוה היום אשר נתן לדוד בן חכם על העם הרב הזה׃</verse>
        <verse osisID='1Kgs.5.8'>וישלח חירם אל שלמה לאמר שמעתי את אשר שלחת אלי אני אעשה את כל חפצך בעצי ארזים ובעצי ברושים׃</verse>
        <verse osisID='1Kgs.5.9'>עבדי ירדו מן הלבנון ימה ואני אשימם דברות בים עד המקום אשר תשלח אלי ונפצתים שם ואתה תשא ואתה תעשה את חפצי לתת לחם ביתי׃</verse>
        <verse osisID='1Kgs.5.10'>ויהי חירום נתן לשלמה עצי ארזים ועצי ברושים כל חפצו׃</verse>
        <verse osisID='1Kgs.5.11'>ושלמה נתן לחירם עשרים אלף כר חטים מכלת לביתו ועשרים כר שמן כתית כה יתן שלמה לחירם שנה בשנה׃</verse>
        <verse osisID='1Kgs.5.12'>ויהוה נתן חכמה לשלמה כאשר דבר לו ויהי שלם בין חירם ובין שלמה ויכרתו ברית שניהם׃</verse>
        <verse osisID='1Kgs.5.13'>ויעל המלך שלמה מס מכל ישראל ויהי המס שלשים אלף איש׃</verse>
        <verse osisID='1Kgs.5.14'>וישלחם לבנונה עשרת אלפים בחדש חליפות חדש יהיו בלבנון שנים חדשים בביתו ואדנירם על המס׃</verse>
        <verse osisID='1Kgs.5.15'>ויהי לשלמה שבעים אלף נשא סבל ושמנים אלף חצב בהר׃</verse>
        <verse osisID='1Kgs.5.16'>לבד משרי הנצבים לשלמה אשר על המלאכה שלשת אלפים ושלש מאות הרדים בעם העשים במלאכה׃</verse>
        <verse osisID='1Kgs.5.17'>ויצו המלך ויסעו אבנים גדלות אבנים יקרות ליסד הבית אבני גזית׃</verse>
        <verse osisID='1Kgs.5.18'>ויפסלו בני שלמה ובני חירום והגבלים ויכינו העצים והאבנים לבנות הבית׃</verse>
      </chapter>
      <chapter osisID='1Kgs.6'>
        <verse osisID='1Kgs.6.1'>ויהי בשמונים שנה וארבע מאות שנה לצאת בני ישראל מארץ מצרים בשנה הרביעית בחדש זו הוא החדש השני למלך שלמה על ישראל ויבן הבית ליהוה׃</verse>
        <verse osisID='1Kgs.6.2'>והבית אשר בנה המלך שלמה ליהוה ששים אמה ארכו ועשרים רחבו ושלשים אמה קומתו׃</verse>
        <verse osisID='1Kgs.6.3'>והאולם על פני היכל הבית עשרים אמה ארכו על פני רחב הבית עשר באמה רחבו על פני הבית׃</verse>
        <verse osisID='1Kgs.6.4'>ויעש לבית חלוני שקפים אטמים׃</verse>
        <verse osisID='1Kgs.6.5'>ויבן על קיר הבית יצוע סביב את קירות הבית סביב להיכל ולדביר ויעש צלעות סביב׃</verse>
        <verse osisID='1Kgs.6.6'>היצוע התחתנה חמש באמה רחבה והתיכנה שש באמה רחבה והשלישית שבע באמה רחבה כי מגרעות נתן לבית סביב חוצה לבלתי אחז בקירות הבית׃</verse>
        <verse osisID='1Kgs.6.7'>והבית בהבנתו אבן שלמה מסע נבנה ומקבות והגרזן כל כלי ברזל לא נשמע בבית בהבנתו׃</verse>
        <verse osisID='1Kgs.6.8'>פתח הצלע התיכנה אל כתף הבית הימנית ובלולים יעלו על התיכנה ומן התיכנה אל השלשים׃</verse>
        <verse osisID='1Kgs.6.9'>ויבן את הבית ויכלהו ויספן את הבית גבים ושדרת בארזים׃</verse>
        <verse osisID='1Kgs.6.10'>ויבן את היצוע על כל הבית חמש אמות קומתו ויאחז את הבית בעצי ארזים׃</verse>
        <verse osisID='1Kgs.6.11'>ויהי דבר יהוה אל שלמה לאמר׃</verse>
        <verse osisID='1Kgs.6.12'>הבית הזה אשר אתה בנה אם תלך בחקתי ואת משפטי תעשה ושמרת את כל מצותי ללכת בהם והקמתי את דברי אתך אשר דברתי אל דוד אביך׃</verse>
        <verse osisID='1Kgs.6.13'>ושכנתי בתוך בני ישראל ולא אעזב את עמי ישראל׃</verse>
        <verse osisID='1Kgs.6.14'>ויבן שלמה את הבית ויכלהו׃</verse>
        <verse osisID='1Kgs.6.15'>ויבן את קירות הבית מביתה בצלעות ארזים מקרקע הבית עד קירות הספן צפה עץ מבית ויצף את קרקע הבית בצלעות ברושים׃</verse>
        <verse osisID='1Kgs.6.16'>ויבן את עשרים אמה מירכותי הבית בצלעות ארזים מן הקרקע עד הקירות ויבן לו מבית לדביר לקדש הקדשים׃</verse>
        <verse osisID='1Kgs.6.17'>וארבעים באמה היה הבית הוא ההיכל לפני׃</verse>
        <verse osisID='1Kgs.6.18'>וארז אל הבית פנימה מקלעת פקעים ופטורי צצים הכל ארז אין אבן נראה׃</verse>
        <verse osisID='1Kgs.6.19'>ודביר בתוך הבית מפנימה הכין לתתן שם את ארון ברית יהוה׃</verse>
        <verse osisID='1Kgs.6.20'>ולפני הדביר עשרים אמה ארך ועשרים אמה רחב ועשרים אמה קומתו ויצפהו זהב סגור ויצף מזבח ארז׃</verse>
        <verse osisID='1Kgs.6.21'>ויצף שלמה את הבית מפנימה זהב סגור ויעבר ברתיקות זהב לפני הדביר ויצפהו זהב׃</verse>
        <verse osisID='1Kgs.6.22'>ואת כל הבית צפה זהב עד תם כל הבית וכל המזבח אשר לדביר צפה זהב׃</verse>
        <verse osisID='1Kgs.6.23'>ויעש בדביר שני כרובים עצי שמן עשר אמות קומתו׃</verse>
        <verse osisID='1Kgs.6.24'>וחמש אמות כנף הכרוב האחת וחמש אמות כנף הכרוב השנית עשר אמות מקצות כנפיו ועד קצות כנפיו׃</verse>
        <verse osisID='1Kgs.6.25'>ועשר באמה הכרוב השני מדה אחת וקצב אחד לשני הכרבים׃</verse>
        <verse osisID='1Kgs.6.26'>קומת הכרוב האחד עשר באמה וכן הכרוב השני׃</verse>
        <verse osisID='1Kgs.6.27'>ויתן את הכרובים בתוך הבית הפנימי ויפרשו את כנפי הכרבים ותגע כנף האחד בקיר וכנף הכרוב השני נגעת בקיר השני וכנפיהם אל תוך הבית נגעת כנף אל כנף׃</verse>
        <verse osisID='1Kgs.6.28'>ויצף את הכרובים זהב׃</verse>
        <verse osisID='1Kgs.6.29'>ואת כל קירות הבית מסב קלע פתוחי מקלעות כרובים ותמרת ופטורי צצים מלפנים ולחיצון׃</verse>
        <verse osisID='1Kgs.6.30'>ואת קרקע הבית צפה זהב לפנימה ולחיצון׃</verse>
        <verse osisID='1Kgs.6.31'>ואת פתח הדביר עשה דלתות עצי שמן האיל מזוזות חמשית׃</verse>
        <verse osisID='1Kgs.6.32'>ושתי דלתות עצי שמן וקלע עליהם מקלעות כרובים ותמרות ופטורי צצים וצפה זהב וירד על הכרובים ועל התמרות את הזהב׃</verse>
        <verse osisID='1Kgs.6.33'>וכן עשה לפתח ההיכל מזוזות עצי שמן מאת רבעית׃</verse>
        <verse osisID='1Kgs.6.34'>ושתי דלתות עצי ברושים שני צלעים הדלת האחת גלילים ושני קלעים הדלת השנית גלילים׃</verse>
        <verse osisID='1Kgs.6.35'>וקלע כרובים ותמרות ופטרי צצים וצפה זהב מישר על המחקה׃</verse>
        <verse osisID='1Kgs.6.36'>ויבן את החצר הפנימית שלשה טורי גזית וטור כרתת ארזים׃</verse>
        <verse osisID='1Kgs.6.37'>בשנה הרביעית יסד בית יהוה בירח זו׃</verse>
        <verse osisID='1Kgs.6.38'>ובשנה האחת עשרה בירח בול הוא החדש השמיני כלה הבית לכל דבריו ולכל משפטו ויבנהו שבע שנים׃</verse>
      </chapter>
      <chapter osisID='1Kgs.7'>
        <verse osisID='1Kgs.7.1'>ואת ביתו בנה שלמה שלש עשרה שנה ויכל את כל ביתו׃</verse>
        <verse osisID='1Kgs.7.2'>ויבן את בית יער הלבנון מאה אמה ארכו וחמשים אמה רחבו ושלשים אמה קומתו על ארבעה טורי עמודי ארזים וכרתות ארזים על העמודים׃</verse>
        <verse osisID='1Kgs.7.3'>וספן בארז ממעל על הצלעת אשר על העמודים ארבעים וחמשה חמשה עשר הטור׃</verse>
        <verse osisID='1Kgs.7.4'>ושקפים שלשה טורים ומחזה אל מחזה שלש פעמים׃</verse>
        <verse osisID='1Kgs.7.5'>וכל הפתחים והמזוזות רבעים שקף ומול מחזה אל מחזה שלש פעמים׃</verse>
        <verse osisID='1Kgs.7.6'>ואת אולם העמודים עשה חמשים אמה ארכו ושלשים אמה רחבו ואולם על פניהם ועמדים ועב על פניהם׃</verse>
        <verse osisID='1Kgs.7.7'>ואולם הכסא אשר ישפט שם אלם המשפט עשה וספון בארז מהקרקע עד הקרקע׃</verse>
        <verse osisID='1Kgs.7.8'>וביתו אשר ישב שם חצר האחרת מבית לאולם כמעשה הזה היה ובית יעשה לבת פרעה אשר לקח שלמה כאולם הזה׃</verse>
        <verse osisID='1Kgs.7.9'>כל אלה אבנים יקרת כמדת גזית מגררות במגרה מבית ומחוץ וממסד עד הטפחות ומחוץ עד החצר הגדולה׃</verse>
        <verse osisID='1Kgs.7.10'>ומיסד אבנים יקרות אבנים גדלות אבני עשר אמות ואבני שמנה אמות׃</verse>
        <verse osisID='1Kgs.7.11'>ומלמעלה אבנים יקרות כמדות גזית וארז׃</verse>
        <verse osisID='1Kgs.7.12'>וחצר הגדולה סביב שלשה טורים גזית וטור כרתת ארזים ולחצר בית יהוה הפנימית ולאלם הבית׃</verse>
        <verse osisID='1Kgs.7.13'>וישלח המלך שלמה ויקח את חירם מצר׃</verse>
        <verse osisID='1Kgs.7.14'>בן אשה אלמנה הוא ממטה נפתלי ואביו איש צרי חרש נחשת וימלא את החכמה ואת התבונה ואת הדעת לעשות כל מלאכה בנחשת ויבוא אל המלך שלמה ויעש את כל מלאכתו׃</verse>
        <verse osisID='1Kgs.7.15'>ויצר את שני העמודים נחשת שמנה עשרה אמה קומת העמוד האחד וחוט שתים עשרה אמה יסב את העמוד השני׃</verse>
        <verse osisID='1Kgs.7.16'>ושתי כתרת עשה לתת על ראשי העמודים מצק נחשת חמש אמות קומת הכתרת האחת וחמש אמות קומת הכתרת השנית׃</verse>
        <verse osisID='1Kgs.7.17'>שבכים מעשה שבכה גדלים מעשה שרשרות לכתרת אשר על ראש העמודים שבעה לכתרת האחת ושבעה לכתרת השנית׃</verse>
        <verse osisID='1Kgs.7.18'>ויעש את העמודים ושני טורים סביב על השבכה האחת לכסות את הכתרת אשר על ראש הרמנים וכן עשה לכתרת השנית׃</verse>
        <verse osisID='1Kgs.7.19'>וכתרת אשר על ראש העמודים מעשה שושן באולם ארבע אמות׃</verse>
        <verse osisID='1Kgs.7.20'>וכתרת על שני העמודים גם ממעל מלעמת הבטן אשר לעבר שבכה והרמונים מאתים טרים סביב על הכתרת השנית׃</verse>
        <verse osisID='1Kgs.7.21'>ויקם את העמדים לאלם ההיכל ויקם את העמוד הימני ויקרא את שמו יכין ויקם את העמוד השמאלי ויקרא את שמו בעז׃</verse>
        <verse osisID='1Kgs.7.22'>ועל ראש העמודים מעשה שושן ותתם מלאכת העמודים׃</verse>
        <verse osisID='1Kgs.7.23'>ויעש את הים מוצק עשר באמה משפתו עד שפתו עגל סביב וחמש באמה קומתו וקוה שלשים באמה יסב אתו סביב׃</verse>
        <verse osisID='1Kgs.7.24'>ופקעים מתחת לשפתו סביב סבבים אתו עשר באמה מקפים את הים סביב שני טורים הפקעים יצקים ביצקתו׃</verse>
        <verse osisID='1Kgs.7.25'>עמד על שני עשר בקר שלשה פנים צפונה ושלשה פנים ימה ושלשה פנים נגבה ושלשה פנים מזרחה והים עליהם מלמעלה וכל אחריהם ביתה׃</verse>
        <verse osisID='1Kgs.7.26'>ועביו טפח ושפתו כמעשה שפת כוס פרח שושן אלפים בת יכיל׃</verse>
        <verse osisID='1Kgs.7.27'>ויעש את המכנות עשר נחשת ארבע באמה ארך המכונה האחת וארבע באמה רחבה ושלש באמה קומתה׃</verse>
        <verse osisID='1Kgs.7.28'>וזה מעשה המכונה מסגרת להם ומסגרת בין השלבים׃</verse>
        <verse osisID='1Kgs.7.29'>ועל המסגרות אשר בין השלבים אריות בקר וכרובים ועל השלבים כן ממעל ומתחת לאריות ולבקר ליות מעשה מורד׃</verse>
        <verse osisID='1Kgs.7.30'>וארבעה אופני נחשת למכונה האחת וסרני נחשת וארבעה פעמתיו כתפת להם מתחת לכיר הכתפת יצקות מעבר איש ליות׃</verse>
        <verse osisID='1Kgs.7.31'>ופיהו מבית לכתרת ומעלה באמה ופיה עגל מעשה כן אמה וחצי האמה וגם על פיה מקלעות ומסגרתיהם מרבעות לא עגלות׃</verse>
        <verse osisID='1Kgs.7.32'>וארבעת האופנים למתחת למסגרות וידות האופנים במכונה וקומת האופן האחד אמה וחצי האמה׃</verse>
        <verse osisID='1Kgs.7.33'>ומעשה האופנים כמעשה אופן המרכבה ידותם וגביהם וחשקיהם וחשריהם הכל מוצק׃</verse>
        <verse osisID='1Kgs.7.34'>וארבע כתפות אל ארבע פנות המכנה האחת מן המכנה כתפיה׃</verse>
        <verse osisID='1Kgs.7.35'>ובראש המכונה חצי האמה קומה עגל סביב ועל ראש המכנה ידתיה ומסגרתיה ממנה׃</verse>
        <verse osisID='1Kgs.7.36'>ויפתח על הלחת ידתיה ועל ומסגרתיה כרובים אריות ותמרת כמער איש וליות סביב׃</verse>
        <verse osisID='1Kgs.7.37'>כזאת עשה את עשר המכנות מוצק אחד מדה אחת קצב אחד לכלהנה׃</verse>
        <verse osisID='1Kgs.7.38'>ויעש עשרה כירות נחשת ארבעים בת יכיל הכיור האחד ארבע באמה הכיור האחד כיור אחד על המכנה האחת לעשר המכונות׃</verse>
        <verse osisID='1Kgs.7.39'>ויתן את המכנות חמש על כתף הבית מימין וחמש על כתף הבית משמאלו ואת הים נתן מכתף הבית הימנית קדמה ממול נגב׃</verse>
        <verse osisID='1Kgs.7.40'>ויעש חירום את הכירות ואת היעים ואת המזרקות ויכל חירם לעשות את כל המלאכה אשר עשה למלך שלמה בית יהוה׃</verse>
        <verse osisID='1Kgs.7.41'>עמדים שנים וגלת הכתרת אשר על ראש העמדים שתים והשבכות שתים לכסות את שתי גלת הכתרת אשר על ראש העמודים׃</verse>
        <verse osisID='1Kgs.7.42'>ואת הרמנים ארבע מאות לשתי השבכות שני טורים רמנים לשבכה האחת לכסות את שתי גלת הכתרת אשר על פני העמודים׃</verse>
        <verse osisID='1Kgs.7.43'>ואת המכנות עשר ואת הכירת עשרה על המכנות׃</verse>
        <verse osisID='1Kgs.7.44'>ואת הים האחד ואת הבקר שנים עשר תחת הים׃</verse>
        <verse osisID='1Kgs.7.45'>ואת הסירות ואת היעים ואת המזרקות ואת כל הכלים האהל אשר עשה חירם למלך שלמה בית יהוה נחשת ממרט׃</verse>
        <verse osisID='1Kgs.7.46'>בככר הירדן יצקם המלך במעבה האדמה בין סכות ובין צרתן׃</verse>
        <verse osisID='1Kgs.7.47'>וינח שלמה את כל הכלים מרב מאד מאד לא נחקר משקל הנחשת׃</verse>
        <verse osisID='1Kgs.7.48'>ויעש שלמה את כל הכלים אשר בית יהוה את מזבח הזהב ואת השלחן אשר עליו לחם הפנים זהב׃</verse>
        <verse osisID='1Kgs.7.49'>ואת המנרות חמש מימין וחמש משמאול לפני הדביר זהב סגור והפרח והנרת והמלקחים זהב׃</verse>
        <verse osisID='1Kgs.7.50'>והספות והמזמרות והמזרקות והכפות והמחתות זהב סגור והפתות לדלתות הבית הפנימי לקדש הקדשים לדלתי הבית להיכל זהב׃</verse>
        <verse osisID='1Kgs.7.51'>ותשלם כל המלאכה אשר עשה המלך שלמה בית יהוה ויבא שלמה את קדשי דוד אביו את הכסף ואת הזהב ואת הכלים נתן באצרות בית יהוה׃</verse>
      </chapter>
      <chapter osisID='1Kgs.8'>
        <verse osisID='1Kgs.8.1'>אז יקהל שלמה את זקני ישראל את כל ראשי המטות נשיאי האבות לבני ישראל אל המלך שלמה ירושלם להעלות את ארון ברית יהוה מעיר דוד היא ציון׃</verse>
        <verse osisID='1Kgs.8.2'>ויקהלו אל המלך שלמה כל איש ישראל בירח האתנים בחג הוא החדש השביעי׃</verse>
        <verse osisID='1Kgs.8.3'>ויבאו כל זקני ישראל וישאו הכהנים את הארון׃</verse>
        <verse osisID='1Kgs.8.4'>ויעלו את ארון יהוה ואת אהל מועד ואת כל כלי הקדש אשר באהל ויעלו אתם הכהנים והלוים׃</verse>
        <verse osisID='1Kgs.8.5'>והמלך שלמה וכל עדת ישראל הנועדים עליו אתו לפני הארון מזבחים צאן ובקר אשר לא יספרו ולא ימנו מרב׃</verse>
        <verse osisID='1Kgs.8.6'>ויבאו הכהנים את ארון ברית יהוה אל מקומו אל דביר הבית אל קדש הקדשים אל תחת כנפי הכרובים׃</verse>
        <verse osisID='1Kgs.8.7'>כי הכרובים פרשים כנפים אל מקום הארון ויסכו הכרבים על הארון ועל בדיו מלמעלה׃</verse>
        <verse osisID='1Kgs.8.8'>ויארכו הבדים ויראו ראשי הבדים מן הקדש על פני הדביר ולא יראו החוצה ויהיו שם עד היום הזה׃</verse>
        <verse osisID='1Kgs.8.9'>אין בארון רק שני לחות האבנים אשר הנח שם משה בחרב אשר כרת יהוה עם בני ישראל בצאתם מארץ מצרים׃</verse>
        <verse osisID='1Kgs.8.10'>ויהי בצאת הכהנים מן הקדש והענן מלא את בית יהוה׃</verse>
        <verse osisID='1Kgs.8.11'>ולא יכלו הכהנים לעמד לשרת מפני הענן כי מלא כבוד יהוה את בית יהוה׃</verse>
        <verse osisID='1Kgs.8.12'>אז אמר שלמה יהוה אמר לשכן בערפל׃</verse>
        <verse osisID='1Kgs.8.13'>בנה בניתי בית זבל לך מכון לשבתך עולמים׃</verse>
        <verse osisID='1Kgs.8.14'>ויסב המלך את פניו ויברך את כל קהל ישראל וכל קהל ישראל עמד׃</verse>
        <verse osisID='1Kgs.8.15'>ויאמר ברוך יהוה אלהי ישראל אשר דבר בפיו את דוד אבי ובידו מלא לאמר׃</verse>
        <verse osisID='1Kgs.8.16'>מן היום אשר הוצאתי את עמי את ישראל ממצרים לא בחרתי בעיר מכל שבטי ישראל לבנות בית להיות שמי שם ואבחר בדוד להיות על עמי ישראל׃</verse>
        <verse osisID='1Kgs.8.17'>ויהי עם לבב דוד אבי לבנות בית לשם יהוה אלהי ישראל׃</verse>
        <verse osisID='1Kgs.8.18'>ויאמר יהוה אל דוד אבי יען אשר היה עם לבבך לבנות בית לשמי הטיבת כי היה עם לבבך׃</verse>
        <verse osisID='1Kgs.8.19'>רק אתה לא תבנה הבית כי אם בנך היצא מחלציך הוא יבנה הבית לשמי׃</verse>
        <verse osisID='1Kgs.8.20'>ויקם יהוה את דברו אשר דבר ואקם תחת דוד אבי ואשב על כסא ישראל כאשר דבר יהוה ואבנה הבית לשם יהוה אלהי ישראל׃</verse>
        <verse osisID='1Kgs.8.21'>ואשם שם מקום לארון אשר שם ברית יהוה אשר כרת עם אבתינו בהוציאו אתם מארץ מצרים׃</verse>
        <verse osisID='1Kgs.8.22'>ויעמד שלמה לפני מזבח יהוה נגד כל קהל ישראל ויפרש כפיו השמים׃</verse>
        <verse osisID='1Kgs.8.23'>ויאמר יהוה אלהי ישראל אין כמוך אלהים בשמים ממעל ועל הארץ מתחת שמר הברית והחסד לעבדיך ההלכים לפניך בכל לבם׃</verse>
        <verse osisID='1Kgs.8.24'>אשר שמרת לעבדך דוד אבי את אשר דברת לו ותדבר בפיך ובידך מלאת כיום הזה׃</verse>
        <verse osisID='1Kgs.8.25'>ועתה יהוה אלהי ישראל שמר לעבדך דוד אבי את אשר דברת לו לאמר לא יכרת לך איש מלפני ישב על כסא ישראל רק אם ישמרו בניך את דרכם ללכת לפני כאשר הלכת לפני׃</verse>
        <verse osisID='1Kgs.8.26'>ועתה אלהי ישראל יאמן נא דבריך אשר דברת לעבדך דוד אבי׃</verse>
        <verse osisID='1Kgs.8.27'>כי האמנם ישב אלהים על הארץ הנה השמים ושמי השמים לא יכלכלוך אף כי הבית הזה אשר בניתי׃</verse>
        <verse osisID='1Kgs.8.28'>ופנית אל תפלת עבדך ואל תחנתו יהוה אלהי לשמע אל הרנה ואל התפלה אשר עבדך מתפלל לפניך היום׃</verse>
        <verse osisID='1Kgs.8.29'>להיות עינך פתחות אל הבית הזה לילה ויום אל המקום אשר אמרת יהיה שמי שם לשמע אל התפלה אשר יתפלל עבדך אל המקום הזה׃</verse>
        <verse osisID='1Kgs.8.30'>ושמעת אל תחנת עבדך ועמך ישראל אשר יתפללו אל המקום הזה ואתה תשמע אל מקום שבתך אל השמים ושמעת וסלחת׃</verse>
        <verse osisID='1Kgs.8.31'>את אשר יחטא איש לרעהו ונשא בו אלה להאלתו ובא אלה לפני מזבחך בבית הזה׃</verse>
        <verse osisID='1Kgs.8.32'>ואתה תשמע השמים ועשית ושפטת את עבדיך להרשיע רשע לתת דרכו בראשו ולהצדיק צדיק לתת לו כצדקתו׃</verse>
        <verse osisID='1Kgs.8.33'>בהנגף עמך ישראל לפני אויב אשר יחטאו לך ושבו אליך והודו את שמך והתפללו והתחננו אליך בבית הזה׃</verse>
        <verse osisID='1Kgs.8.34'>ואתה תשמע השמים וסלחת לחטאת עמך ישראל והשבתם אל האדמה אשר נתת לאבותם׃</verse>
        <verse osisID='1Kgs.8.35'>בהעצר שמים ולא יהיה מטר כי יחטאו לך והתפללו אל המקום הזה והודו את שמך ומחטאתם ישובון כי תענם׃</verse>
        <verse osisID='1Kgs.8.36'>ואתה תשמע השמים וסלחת לחטאת עבדיך ועמך ישראל כי תורם את הדרך הטובה אשר ילכו בה ונתתה מטר על ארצך אשר נתתה לעמך לנחלה׃</verse>
        <verse osisID='1Kgs.8.37'>רעב כי יהיה בארץ דבר כי יהיה שדפון ירקון ארבה חסיל כי יהיה כי יצר לו איבו בארץ שעריו כל נגע כל מחלה׃</verse>
        <verse osisID='1Kgs.8.38'>כל תפלה כל תחנה אשר תהיה לכל האדם לכל עמך ישראל אשר ידעון איש נגע לבבו ופרש כפיו אל הבית הזה׃</verse>
        <verse osisID='1Kgs.8.39'>ואתה תשמע השמים מכון שבתך וסלחת ועשית ונתת לאיש ככל דרכיו אשר תדע את לבבו כי אתה ידעת לבדך את לבב כל בני האדם׃</verse>
        <verse osisID='1Kgs.8.40'>למען יראוך כל הימים אשר הם חיים על פני האדמה אשר נתתה לאבתינו׃</verse>
        <verse osisID='1Kgs.8.41'>וגם אל הנכרי אשר לא מעמך ישראל הוא ובא מארץ רחוקה למען שמך׃</verse>
        <verse osisID='1Kgs.8.42'>כי ישמעון את שמך הגדול ואת ידך החזקה וזרעך הנטויה ובא והתפלל אל הבית הזה׃</verse>
        <verse osisID='1Kgs.8.43'>אתה תשמע השמים מכון שבתך ועשית ככל אשר יקרא אליך הנכרי למען ידעון כל עמי הארץ את שמך ליראה אתך כעמך ישראל ולדעת כי שמך נקרא על הבית הזה אשר בניתי׃</verse>
        <verse osisID='1Kgs.8.44'>כי יצא עמך למלחמה על איבו בדרך אשר תשלחם והתפללו אל יהוה דרך העיר אשר בחרת בה והבית אשר בנתי לשמך׃</verse>
        <verse osisID='1Kgs.8.45'>ושמעת השמים את תפלתם ואת תחנתם ועשית משפטם׃</verse>
        <verse osisID='1Kgs.8.46'>כי יחטאו לך כי אין אדם אשר לא יחטא ואנפת בם ונתתם לפני אויב ושבום שביהם אל ארץ האויב רחוקה או קרובה׃</verse>
        <verse osisID='1Kgs.8.47'>והשיבו אל לבם בארץ אשר נשבו שם ושבו והתחננו אליך בארץ שביהם לאמר חטאנו והעוינו רשענו׃</verse>
        <verse osisID='1Kgs.8.48'>ושבו אליך בכל לבבם ובכל נפשם בארץ איביהם אשר שבו אתם והתפללו אליך דרך ארצם אשר נתתה לאבותם העיר אשר בחרת והבית אשר בנית לשמך׃</verse>
        <verse osisID='1Kgs.8.49'>ושמעת השמים מכון שבתך את תפלתם ואת תחנתם ועשית משפטם׃</verse>
        <verse osisID='1Kgs.8.50'>וסלחת לעמך אשר חטאו לך ולכל פשעיהם אשר פשעו בך ונתתם לרחמים לפני שביהם ורחמום׃</verse>
        <verse osisID='1Kgs.8.51'>כי עמך ונחלתך הם אשר הוצאת ממצרים מתוך כור הברזל׃</verse>
        <verse osisID='1Kgs.8.52'>להיות עיניך פתחות אל תחנת עבדך ואל תחנת עמך ישראל לשמע אליהם בכל קראם אליך׃</verse>
        <verse osisID='1Kgs.8.53'>כי אתה הבדלתם לך לנחלה מכל עמי הארץ כאשר דברת ביד משה עבדך בהוציאך את אבתינו ממצרים אדני יהוה׃</verse>
        <verse osisID='1Kgs.8.54'>ויהי ככלות שלמה להתפלל אל יהוה את כל התפלה והתחנה הזאת קם מלפני מזבח יהוה מכרע על ברכיו וכפיו פרשות השמים׃</verse>
        <verse osisID='1Kgs.8.55'>ויעמד ויברך את כל קהל ישראל קול גדול לאמר׃</verse>
        <verse osisID='1Kgs.8.56'>ברוך יהוה אשר נתן מנוחה לעמו ישראל ככל אשר דבר לא נפל דבר אחד מכל דברו הטוב אשר דבר ביד משה עבדו׃</verse>
        <verse osisID='1Kgs.8.57'>יהי יהוה אלהינו עמנו כאשר היה עם אבתינו אל יעזבנו ואל יטשנו׃</verse>
        <verse osisID='1Kgs.8.58'>להטות לבבנו אליו ללכת בכל דרכיו ולשמר מצותיו וחקיו ומשפטיו אשר צוה את אבתינו׃</verse>
        <verse osisID='1Kgs.8.59'>ויהיו דברי אלה אשר התחננתי לפני יהוה קרבים אל יהוה אלהינו יומם ולילה לעשות משפט עבדו ומשפט עמו ישראל דבר יום ביומו׃</verse>
        <verse osisID='1Kgs.8.60'>למען דעת כל עמי הארץ כי יהוה הוא האלהים אין עוד׃</verse>
        <verse osisID='1Kgs.8.61'>והיה לבבכם שלם עם יהוה אלהינו ללכת בחקיו ולשמר מצותיו כיום הזה׃</verse>
        <verse osisID='1Kgs.8.62'>והמלך וכל ישראל עמו זבחים זבח לפני יהוה׃</verse>
        <verse osisID='1Kgs.8.63'>ויזבח שלמה את זבח השלמים אשר זבח ליהוה בקר עשרים ושנים אלף וצאן מאה ועשרים אלף ויחנכו את בית יהוה המלך וכל בני ישראל׃</verse>
        <verse osisID='1Kgs.8.64'>ביום ההוא קדש המלך את תוך החצר אשר לפני בית יהוה כי עשה שם את העלה ואת המנחה ואת חלבי השלמים כי מזבח הנחשת אשר לפני יהוה קטן מהכיל את העלה ואת המנחה ואת חלבי השלמים׃</verse>
        <verse osisID='1Kgs.8.65'>ויעש שלמה בעת ההיא את החג וכל ישראל עמו קהל גדול מלבוא חמת עד נחל מצרים לפני יהוה אלהינו שבעת ימים ושבעת ימים ארבעה עשר יום׃</verse>
        <verse osisID='1Kgs.8.66'>ביום השמיני שלח את העם ויברכו את המלך וילכו לאהליהם שמחים וטובי לב על כל הטובה אשר עשה יהוה לדוד עבדו ולישראל עמו׃</verse>
      </chapter>
      <chapter osisID='1Kgs.9'>
        <verse osisID='1Kgs.9.1'>ויהי ככלות שלמה לבנות את בית יהוה ואת בית המלך ואת כל חשק שלמה אשר חפץ לעשות׃</verse>
        <verse osisID='1Kgs.9.2'>וירא יהוה אל שלמה שנית כאשר נראה אליו בגבעון׃</verse>
        <verse osisID='1Kgs.9.3'>ויאמר יהוה אליו שמעתי את תפלתך ואת תחנתך אשר התחננתה לפני הקדשתי את הבית הזה אשר בנתה לשום שמי שם עד עולם והיו עיני ולבי שם כל הימים׃</verse>
        <verse osisID='1Kgs.9.4'>ואתה אם תלך לפני כאשר הלך דוד אביך בתם לבב ובישר לעשות ככל אשר צויתיך חקי ומשפטי תשמר׃</verse>
        <verse osisID='1Kgs.9.5'>והקמתי את כסא ממלכתך על ישראל לעלם כאשר דברתי על דוד אביך לאמר לא יכרת לך איש מעל כסא ישראל׃</verse>
        <verse osisID='1Kgs.9.6'>אם שוב תשבון אתם ובניכם מאחרי ולא תשמרו מצותי חקתי אשר נתתי לפניכם והלכתם ועבדתם אלהים אחרים והשתחויתם להם׃</verse>
        <verse osisID='1Kgs.9.7'>והכרתי את ישראל מעל פני האדמה אשר נתתי להם ואת הבית אשר הקדשתי לשמי אשלח מעל פני והיה ישראל למשל ולשנינה בכל העמים׃</verse>
        <verse osisID='1Kgs.9.8'>והבית הזה יהיה עליון כל עבר עליו ישם ושרק ואמרו על מה עשה יהוה ככה לארץ הזאת ולבית הזה׃</verse>
        <verse osisID='1Kgs.9.9'>ואמרו על אשר עזבו את יהוה אלהיהם אשר הוציא את אבתם מארץ מצרים ויחזקו באלהים אחרים וישתחו להם ויעבדם על כן הביא יהוה עליהם את כל הרעה הזאת׃</verse>
        <verse osisID='1Kgs.9.10'>ויהי מקצה עשרים שנה אשר בנה שלמה את שני הבתים את בית יהוה ואת בית המלך׃</verse>
        <verse osisID='1Kgs.9.11'>חירם מלך צר נשא את שלמה בעצי ארזים ובעצי ברושים ובזהב לכל חפצו אז יתן המלך שלמה לחירם עשרים עיר בארץ הגליל׃</verse>
        <verse osisID='1Kgs.9.12'>ויצא חירם מצר לראות את הערים אשר נתן לו שלמה ולא ישרו בעיניו׃</verse>
        <verse osisID='1Kgs.9.13'>ויאמר מה הערים האלה אשר נתתה לי אחי ויקרא להם ארץ כבול עד היום הזה׃</verse>
        <verse osisID='1Kgs.9.14'>וישלח חירם למלך מאה ועשרים ככר זהב׃</verse>
        <verse osisID='1Kgs.9.15'>וזה דבר המס אשר העלה המלך שלמה לבנות את בית יהוה ואת ביתו ואת המלוא ואת חומת ירושלם ואת חצר ואת מגדו ואת גזר׃</verse>
        <verse osisID='1Kgs.9.16'>פרעה מלך מצרים עלה וילכד את גזר וישרפה באש ואת הכנעני הישב בעיר הרג ויתנה שלחים לבתו אשת שלמה׃</verse>
        <verse osisID='1Kgs.9.17'>ויבן שלמה את גזר ואת בית חרן תחתון׃</verse>
        <verse osisID='1Kgs.9.18'>ואת בעלת ואת תמר במדבר בארץ׃</verse>
        <verse osisID='1Kgs.9.19'>ואת כל ערי המסכנות אשר היו לשלמה ואת ערי הרכב ואת ערי הפרשים ואת חשק שלמה אשר חשק לבנות בירושלם ובלבנון ובכל ארץ ממשלתו׃</verse>
        <verse osisID='1Kgs.9.20'>כל העם הנותר מן האמרי החתי הפרזי החוי והיבוסי אשר לא מבני ישראל המה׃</verse>
        <verse osisID='1Kgs.9.21'>בניהם אשר נתרו אחריהם בארץ אשר לא יכלו בני ישראל להחרימם ויעלם שלמה למס עבד עד היום הזה׃</verse>
        <verse osisID='1Kgs.9.22'>ומבני ישראל לא נתן שלמה עבד כי הם אנשי המלחמה ועבדיו ושריו ושלשיו ושרי רכבו ופרשיו׃</verse>
        <verse osisID='1Kgs.9.23'>אלה שרי הנצבים אשר על המלאכה לשלמה חמשים וחמש מאות הרדים בעם העשים במלאכה׃</verse>
        <verse osisID='1Kgs.9.24'>אך בת פרעה עלתה מעיר דוד אל ביתה אשר בנה לה אז בנה את המלוא׃</verse>
        <verse osisID='1Kgs.9.25'>והעלה שלמה שלש פעמים בשנה עלות ושלמים על המזבח אשר בנה ליהוה והקטיר אתו אשר לפני יהוה ושלם את הבית׃</verse>
        <verse osisID='1Kgs.9.26'>ואני עשה המלך שלמה בעציון גבר אשר את אלות על שפת ים סוף בארץ אדום׃</verse>
        <verse osisID='1Kgs.9.27'>וישלח חירם באני את עבדיו אנשי אניות ידעי הים עם עבדי שלמה׃</verse>
        <verse osisID='1Kgs.9.28'>ויבאו אופירה ויקחו משם זהב ארבע מאות ועשרים ככר ויבאו אל המלך שלמה׃</verse>
      </chapter>
      <chapter osisID='1Kgs.10'>
        <verse osisID='1Kgs.10.1'>ומלכת שבא שמעת את שמע שלמה לשם יהוה ותבא לנסתו בחידות׃</verse>
        <verse osisID='1Kgs.10.2'>ותבא ירושלמה בחיל כבד מאד גמלים נשאים בשמים וזהב רב מאד ואבן יקרה ותבא אל שלמה ותדבר אליו את כל אשר היה עם לבבה׃</verse>
        <verse osisID='1Kgs.10.3'>ויגד לה שלמה את כל דבריה לא היה דבר נעלם מן המלך אשר לא הגיד לה׃</verse>
        <verse osisID='1Kgs.10.4'>ותרא מלכת שבא את כל חכמת שלמה והבית אשר בנה׃</verse>
        <verse osisID='1Kgs.10.5'>ומאכל שלחנו ומושב עבדיו ומעמד משרתו ומלבשיהם ומשקיו ועלתו אשר יעלה בית יהוה ולא היה בה עוד רוח׃</verse>
        <verse osisID='1Kgs.10.6'>ותאמר אל המלך אמת היה הדבר אשר שמעתי בארצי על דבריך ועל חכמתך׃</verse>
        <verse osisID='1Kgs.10.7'>ולא האמנתי לדברים עד אשר באתי ותראינה עיני והנה לא הגד לי החצי הוספת חכמה וטוב אל השמועה אשר שמעתי׃</verse>
        <verse osisID='1Kgs.10.8'>אשרי אנשיך אשרי עבדיך אלה העמדים לפניך תמיד השמעים את חכמתך׃</verse>
        <verse osisID='1Kgs.10.9'>יהי יהוה אלהיך ברוך אשר חפץ בך לתתך על כסא ישראל באהבת יהוה את ישראל לעלם וישימך למלך לעשות משפט וצדקה׃</verse>
        <verse osisID='1Kgs.10.10'>ותתן למלך מאה ועשרים ככר זהב ובשמים הרבה מאד ואבן יקרה לא בא כבשם ההוא עוד לרב אשר נתנה מלכת שבא למלך שלמה׃</verse>
        <verse osisID='1Kgs.10.11'>וגם אני חירם אשר נשא זהב מאופיר הביא מאפיר עצי אלמגים הרבה מאד ואבן יקרה׃</verse>
        <verse osisID='1Kgs.10.12'>ויעש המלך את עצי האלמגים מסעד לבית יהוה ולבית המלך וכנרות ונבלים לשרים לא בא כן עצי אלמגים ולא נראה עד היום הזה׃</verse>
        <verse osisID='1Kgs.10.13'>והמלך שלמה נתן למלכת שבא את כל חפצה אשר שאלה מלבד אשר נתן לה כיד המלך שלמה ותפן ותלך לארצה היא ועבדיה׃</verse>
        <verse osisID='1Kgs.10.14'>ויהי משקל הזהב אשר בא לשלמה בשנה אחת שש מאות ששים ושש ככר זהב׃</verse>
        <verse osisID='1Kgs.10.15'>לבד מאנשי התרים ומסחר הרכלים וכל מלכי הערב ופחות הארץ׃</verse>
        <verse osisID='1Kgs.10.16'>ויעש המלך שלמה מאתים צנה זהב שחוט שש מאות זהב יעלה על הצנה האחת׃</verse>
        <verse osisID='1Kgs.10.17'>ושלש מאות מגנים זהב שחוט שלשת מנים זהב יעלה על המגן האחת ויתנם המלך בית יער הלבנון׃</verse>
        <verse osisID='1Kgs.10.18'>ויעש המלך כסא שן גדול ויצפהו זהב מופז׃</verse>
        <verse osisID='1Kgs.10.19'>שש מעלות לכסה וראש עגל לכסה מאחריו וידת מזה ומזה אל מקום השבת ושנים אריות עמדים אצל הידות׃</verse>
        <verse osisID='1Kgs.10.20'>ושנים עשר אריים עמדים שם על שש המעלות מזה ומזה לא נעשה כן לכל ממלכות׃</verse>
        <verse osisID='1Kgs.10.21'>וכל כלי משקה המלך שלמה זהב וכל כלי בית יער הלבנון זהב סגור אין כסף לא נחשב בימי שלמה למאומה׃</verse>
        <verse osisID='1Kgs.10.22'>כי אני תרשיש למלך בים עם אני חירם אחת לשלש שנים תבוא אני תרשיש נשאת זהב וכסף שנהבים וקפים ותכיים׃</verse>
        <verse osisID='1Kgs.10.23'>ויגדל המלך שלמה מכל מלכי הארץ לעשר ולחכמה׃</verse>
        <verse osisID='1Kgs.10.24'>וכל הארץ מבקשים את פני שלמה לשמע את חכמתו אשר נתן אלהים בלבו׃</verse>
        <verse osisID='1Kgs.10.25'>והמה מבאים איש מנחתו כלי כסף וכלי זהב ושלמות ונשק ובשמים סוסים ופרדים דבר שנה בשנה׃</verse>
        <verse osisID='1Kgs.10.26'>ויאסף שלמה רכב ופרשים ויהי לו אלף וארבע מאות רכב ושנים עשר אלף פרשים וינחם בערי הרכב ועם המלך בירושלם׃</verse>
        <verse osisID='1Kgs.10.27'>ויתן המלך את הכסף בירושלם כאבנים ואת הארזים נתן כשקמים אשר בשפלה לרב׃</verse>
        <verse osisID='1Kgs.10.28'>ומוצא הסוסים אשר לשלמה ממצרים ומקוה סחרי המלך יקחו מקוה במחיר׃</verse>
        <verse osisID='1Kgs.10.29'>ותעלה ותצא מרכבה ממצרים בשש מאות כסף וסוס בחמשים ומאה וכן לכל מלכי החתים ולמלכי ארם בידם יצאו׃</verse>
      </chapter>
      <chapter osisID='1Kgs.11'>
        <verse osisID='1Kgs.11.1'>והמלך שלמה אהב נשים נכריות רבות ואת בת פרעה מואביות עמניות אדמית צדנית חתית׃</verse>
        <verse osisID='1Kgs.11.2'>מן הגוים אשר אמר יהוה אל בני ישראל לא תבאו בהם והם לא יבאו בכם אכן יטו את לבבכם אחרי אלהיהם בהם דבק שלמה לאהבה׃</verse>
        <verse osisID='1Kgs.11.3'>ויהי לו נשים שרות שבע מאות ופלגשים שלש מאות ויטו נשיו את לבו׃</verse>
        <verse osisID='1Kgs.11.4'>ויהי לעת זקנת שלמה נשיו הטו את לבבו אחרי אלהים אחרים ולא היה לבבו שלם עם יהוה אלהיו כלבב דויד אביו׃</verse>
        <verse osisID='1Kgs.11.5'>וילך שלמה אחרי עשתרת אלהי צדנים ואחרי מלכם שקץ עמנים׃</verse>
        <verse osisID='1Kgs.11.6'>ויעש שלמה הרע בעיני יהוה ולא מלא אחרי יהוה כדוד אביו׃</verse>
        <verse osisID='1Kgs.11.7'>אז יבנה שלמה במה לכמוש שקץ מואב בהר אשר על פני ירושלם ולמלך שקץ בני עמון׃</verse>
        <verse osisID='1Kgs.11.8'>וכן עשה לכל נשיו הנכריות מקטירות ומזבחות לאלהיהן׃</verse>
        <verse osisID='1Kgs.11.9'>ויתאנף יהוה בשלמה כי נטה לבבו מעם יהוה אלהי ישראל הנראה אליו פעמים׃</verse>
        <verse osisID='1Kgs.11.10'>וצוה אליו על הדבר הזה לבלתי לכת אחרי אלהים אחרים ולא שמר את אשר צוה יהוה׃</verse>
        <verse osisID='1Kgs.11.11'>ויאמר יהוה לשלמה יען אשר היתה זאת עמך ולא שמרת בריתי וחקתי אשר צויתי עליך קרע אקרע את הממלכה מעליך ונתתיה לעבדך׃</verse>
        <verse osisID='1Kgs.11.12'>אך בימיך לא אעשנה למען דוד אביך מיד בנך אקרענה׃</verse>
        <verse osisID='1Kgs.11.13'>רק את כל הממלכה לא אקרע שבט אחד אתן לבנך למען דוד עבדי ולמען ירושלם אשר בחרתי׃</verse>
        <verse osisID='1Kgs.11.14'>ויקם יהוה שטן לשלמה את הדד האדמי מזרע המלך הוא באדום׃</verse>
        <verse osisID='1Kgs.11.15'>ויהי בהיות דוד את אדום בעלות יואב שר הצבא לקבר את החללים ויך כל זכר באדום׃</verse>
        <verse osisID='1Kgs.11.16'>כי ששת חדשים ישב שם יואב וכל ישראל עד הכרית כל זכר באדום׃</verse>
        <verse osisID='1Kgs.11.17'>ויברח אדד הוא ואנשים אדמיים מעבדי אביו אתו לבוא מצרים והדד נער קטן׃</verse>
        <verse osisID='1Kgs.11.18'>ויקמו ממדין ויבאו פארן ויקחו אנשים עמם מפארן ויבאו מצרים אל פרעה מלך מצרים ויתן לו בית ולחם אמר לו וארץ נתן לו׃</verse>
        <verse osisID='1Kgs.11.19'>וימצא הדד חן בעיני פרעה מאד ויתן לו אשה את אחות אשתו אחות תחפניס הגבירה׃</verse>
        <verse osisID='1Kgs.11.20'>ותלד לו אחות תחפניס את גנבת בנו ותגמלהו תחפנס בתוך בית פרעה ויהי גנבת בית פרעה בתוך בני פרעה׃</verse>
        <verse osisID='1Kgs.11.21'>והדד שמע במצרים כי שכב דוד עם אבתיו וכי מת יואב שר הצבא ויאמר הדד אל פרעה שלחני ואלך אל ארצי׃</verse>
        <verse osisID='1Kgs.11.22'>ויאמר לו פרעה כי מה אתה חסר עמי והנך מבקש ללכת אל ארצך ויאמר לא כי שלח תשלחני׃</verse>
        <verse osisID='1Kgs.11.23'>ויקם אלהים לו שטן את רזון בן אלידע אשר ברח מאת הדדעזר מלך צובה אדניו׃</verse>
        <verse osisID='1Kgs.11.24'>ויקבץ עליו אנשים ויהי שר גדוד בהרג דוד אתם וילכו דמשק וישבו בה וימלכו בדמשק׃</verse>
        <verse osisID='1Kgs.11.25'>ויהי שטן לישראל כל ימי שלמה ואת הרעה אשר הדד ויקץ בישראל וימלך על ארם׃</verse>
        <verse osisID='1Kgs.11.26'>וירבעם בן נבט אפרתי מן הצרדה ושם אמו צרועה אשה אלמנה עבד לשלמה וירם יד במלך׃</verse>
        <verse osisID='1Kgs.11.27'>וזה הדבר אשר הרים יד במלך שלמה בנה את המלוא סגר את פרץ עיר דוד אביו׃</verse>
        <verse osisID='1Kgs.11.28'>והאיש ירבעם גבור חיל וירא שלמה את הנער כי עשה מלאכה הוא ויפקד אתו לכל סבל בית יוסף׃</verse>
        <verse osisID='1Kgs.11.29'>ויהי בעת ההיא וירבעם יצא מירושלם וימצא אתו אחיה השילני הנביא בדרך והוא מתכסה בשלמה חדשה ושניהם לבדם בשדה׃</verse>
        <verse osisID='1Kgs.11.30'>ויתפש אחיה בשלמה החדשה אשר עליו ויקרעה שנים עשר קרעים׃</verse>
        <verse osisID='1Kgs.11.31'>ויאמר לירבעם קח לך עשרה קרעים כי כה אמר יהוה אלהי ישראל הנני קרע את הממלכה מיד שלמה ונתתי לך את עשרה השבטים׃</verse>
        <verse osisID='1Kgs.11.32'>והשבט האחד יהיה לו למען עבדי דוד ולמען ירושלם העיר אשר בחרתי בה מכל שבטי ישראל׃</verse>
        <verse osisID='1Kgs.11.33'>יען אשר עזבוני וישתחוו לעשתרת אלהי צדנין לכמוש אלהי מואב ולמלכם אלהי בני עמון ולא הלכו בדרכי לעשות הישר בעיני וחקתי ומשפטי כדוד אביו׃</verse>
        <verse osisID='1Kgs.11.34'>ולא אקח את כל הממלכה מידו כי נשיא אשתנו כל ימי חייו למען דוד עבדי אשר בחרתי אתו אשר שמר מצותי וחקתי׃</verse>
        <verse osisID='1Kgs.11.35'>ולקחתי המלוכה מיד בנו ונתתיה לך את עשרת השבטים׃</verse>
        <verse osisID='1Kgs.11.36'>ולבנו אתן שבט אחד למען היות ניר לדויד עבדי כל הימים לפני בירושלם העיר אשר בחרתי לי לשום שמי שם׃</verse>
        <verse osisID='1Kgs.11.37'>ואתך אקח ומלכת בכל אשר תאוה נפשך והיית מלך על ישראל׃</verse>
        <verse osisID='1Kgs.11.38'>והיה אם תשמע את כל אשר אצוך והלכת בדרכי ועשית הישר בעיני לשמור חקותי ומצותי כאשר עשה דוד עבדי והייתי עמך ובניתי לך בית נאמן כאשר בניתי לדוד ונתתי לך את ישראל׃</verse>
        <verse osisID='1Kgs.11.39'>ואענה את זרע דוד למען זאת אך לא כל הימים׃</verse>
        <verse osisID='1Kgs.11.40'>ויבקש שלמה להמית את ירבעם ויקם ירבעם ויברח מצרים אל שישק מלך מצרים ויהי במצרים עד מות שלמה׃</verse>
        <verse osisID='1Kgs.11.41'>ויתר דברי שלמה וכל אשר עשה וחכמתו הלוא הם כתבים על ספר דברי שלמה׃</verse>
        <verse osisID='1Kgs.11.42'>והימים אשר מלך שלמה בירושלם על כל ישראל ארבעים שנה׃</verse>
        <verse osisID='1Kgs.11.43'>וישכב שלמה עם אבתיו ויקבר בעיר דוד אביו וימלך רחבעם בנו תחתיו׃</verse>
      </chapter>
      <chapter osisID='1Kgs.12'>
        <verse osisID='1Kgs.12.1'>וילך רחבעם שכם כי שכם בא כל ישראל להמליך אתו׃</verse>
        <verse osisID='1Kgs.12.2'>ויהי כשמע ירבעם בן נבט והוא עודנו במצרים אשר ברח מפני המלך שלמה וישב ירבעם במצרים׃</verse>
        <verse osisID='1Kgs.12.3'>וישלחו ויקראו לו ויבאו ירבעם וכל קהל ישראל וידברו אל רחבעם לאמר׃</verse>
        <verse osisID='1Kgs.12.4'>אביך הקשה את עלנו ואתה עתה הקל מעבדת אביך הקשה ומעלו הכבד אשר נתן עלינו ונעבדך׃</verse>
        <verse osisID='1Kgs.12.5'>ויאמר אליהם לכו עד שלשה ימים ושובו אלי וילכו העם׃</verse>
        <verse osisID='1Kgs.12.6'>ויועץ המלך רחבעם את הזקנים אשר היו עמדים את פני שלמה אביו בהיתו חי לאמר איך אתם נועצים להשיב את העם הזה דבר׃</verse>
        <verse osisID='1Kgs.12.7'>וידבר אליו לאמר אם היום תהיה עבד לעם הזה ועבדתם ועניתם ודברת אליהם דברים טובים והיו לך עבדים כל הימים׃</verse>
        <verse osisID='1Kgs.12.8'>ויעזב את עצת הזקנים אשר יעצהו ויועץ את הילדים אשר גדלו אתו אשר העמדים לפניו׃</verse>
        <verse osisID='1Kgs.12.9'>ויאמר אליהם מה אתם נועצים ונשיב דבר את העם הזה אשר דברו אלי לאמר הקל מן העל אשר נתן אביך עלינו׃</verse>
        <verse osisID='1Kgs.12.10'>וידברו אליו הילדים אשר גדלו אתו לאמר כה תאמר לעם הזה אשר דברו אליך לאמר אביך הכביד את עלנו ואתה הקל מעלינו כה תדבר אליהם קטני עבה ממתני אבי׃</verse>
        <verse osisID='1Kgs.12.11'>ועתה אבי העמיס עליכם על כבד ואני אוסיף על עלכם אבי יסר אתכם בשוטים ואני איסר אתכם בעקרבים׃</verse>
        <verse osisID='1Kgs.12.12'>ויבו ירבעם וכל העם אל רחבעם ביום השלישי כאשר דבר המלך לאמר שובו אלי ביום השלישי׃</verse>
        <verse osisID='1Kgs.12.13'>ויען המלך את העם קשה ויעזב את עצת הזקנים אשר יעצהו׃</verse>
        <verse osisID='1Kgs.12.14'>וידבר אליהם כעצת הילדים לאמר אבי הכביד את עלכם ואני אסיף על עלכם אבי יסר אתכם בשוטים ואני איסר אתכם בעקרבים׃</verse>
        <verse osisID='1Kgs.12.15'>ולא שמע המלך אל העם כי היתה סבה מעם יהוה למען הקים את דברו אשר דבר יהוה ביד אחיה השילני אל ירבעם בן נבט׃</verse>
        <verse osisID='1Kgs.12.16'>וירא כל ישראל כי לא שמע המלך אליהם וישבו העם את המלך דבר לאמר מה לנו חלק בדוד ולא נחלה בבן ישי לאהליך ישראל עתה ראה ביתך דוד וילך ישראל לאהליו׃</verse>
        <verse osisID='1Kgs.12.17'>ובני ישראל הישבים בערי יהודה וימלך עליהם רחבעם׃</verse>
        <verse osisID='1Kgs.12.18'>וישלח המלך רחבעם את אדרם אשר על המס וירגמו כל ישראל בו אבן וימת והמלך רחבעם התאמץ לעלות במרכבה לנוס ירושלם׃</verse>
        <verse osisID='1Kgs.12.19'>ויפשעו ישראל בבית דוד עד היום הזה׃</verse>
        <verse osisID='1Kgs.12.20'>ויהי כשמע כל ישראל כי שב ירבעם וישלחו ויקראו אתו אל העדה וימליכו אתו על כל ישראל לא היה אחרי בית דוד זולתי שבט יהודה לבדו׃</verse>
        <verse osisID='1Kgs.12.21'>ויבאו רחבעם ירושלם ויקהל את כל בית יהודה ואת שבט בנימן מאה ושמנים אלף בחור עשה מלחמה להלחם עם בית ישראל להשיב את המלוכה לרחבעם בן שלמה׃</verse>
        <verse osisID='1Kgs.12.22'>ויהי דבר האלהים אל שמעיה איש האלהים לאמר׃</verse>
        <verse osisID='1Kgs.12.23'>אמר אל רחבעם בן שלמה מלך יהודה ואל כל בית יהודה ובנימין ויתר העם לאמר׃</verse>
        <verse osisID='1Kgs.12.24'>כה אמר יהוה לא תעלו ולא תלחמון עם אחיכם בני ישראל שובו איש לביתו כי מאתי נהיה הדבר הזה וישמעו את דבר יהוה וישבו ללכת כדבר יהוה׃</verse>
        <verse osisID='1Kgs.12.25'>ויבן ירבעם את שכם בהר אפרים וישב בה ויצא משם ויבן את פנואל׃</verse>
        <verse osisID='1Kgs.12.26'>ויאמר ירבעם בלבו עתה תשוב הממלכה לבית דוד׃</verse>
        <verse osisID='1Kgs.12.27'>אם יעלה העם הזה לעשות זבחים בבית יהוה בירושלם ושב לב העם הזה אל אדניהם אל רחבעם מלך יהודה והרגני ושבו אל רחבעם מלך יהודה׃</verse>
        <verse osisID='1Kgs.12.28'>ויועץ המלך ויעש שני עגלי זהב ויאמר אלהם רב לכם מעלות ירושלם הנה אלהיך ישראל אשר העלוך מארץ מצרים׃</verse>
        <verse osisID='1Kgs.12.29'>וישם את האחד בבית אל ואת האחד נתן בדן׃</verse>
        <verse osisID='1Kgs.12.30'>ויהי הדבר הזה לחטאת וילכו העם לפני האחד עד דן׃</verse>
        <verse osisID='1Kgs.12.31'>ויעש את בית במות ויעש כהנים מקצות העם אשר לא היו מבני לוי׃</verse>
        <verse osisID='1Kgs.12.32'>ויעש ירבעם חג בחדש השמיני בחמשה עשר יום לחדש כחג אשר ביהודה ויעל על המזבח כן עשה בבית אל לזבח לעגלים אשר עשה והעמיד בבית אל את כהני הבמות אשר עשה׃</verse>
        <verse osisID='1Kgs.12.33'>ויעל על המזבח אשר עשה בבית אל בחמשה עשר יום בחדש השמיני בחדש אשר בדא מלבד ויעש חג לבני ישראל ויעל על המזבח להקטיר׃</verse>
      </chapter>
      <chapter osisID='1Kgs.13'>
        <verse osisID='1Kgs.13.1'>והנה איש אלהים בא מיהודה בדבר יהוה אל בית אל וירבעם עמד על המזבח להקטיר׃</verse>
        <verse osisID='1Kgs.13.2'>ויקרא על המזבח בדבר יהוה ויאמר מזבח מזבח כה אמר יהוה הנה בן נולד לבית דוד יאשיהו שמו וזבח עליך את כהני הבמות המקטרים עליך ועצמות אדם ישרפו עליך׃</verse>
        <verse osisID='1Kgs.13.3'>ונתן ביום ההוא מופת לאמר זה המופת אשר דבר יהוה הנה המזבח נקרע ונשפך הדשן אשר עליו׃</verse>
        <verse osisID='1Kgs.13.4'>ויהי כשמע המלך את דבר איש האלהים אשר קרא על המזבח בבית אל וישלח ירבעם את ידו מעל המזבח לאמר תפשהו ותיבש ידו אשר שלח עליו ולא יכל להשיבה אליו׃</verse>
        <verse osisID='1Kgs.13.5'>והמזבח נקרע וישפך הדשן מן המזבח כמופת אשר נתן איש האלהים בדבר יהוה׃</verse>
        <verse osisID='1Kgs.13.6'>ויען המלך ויאמר אל איש האלהים חל נא את פני יהוה אלהיך והתפלל בעדי ותשב ידי אלי ויחל איש האלהים את פני יהוה ותשב יד המלך אליו ותהי כבראשנה׃</verse>
        <verse osisID='1Kgs.13.7'>וידבר המלך אל איש האלהים באה אתי הביתה וסעדה ואתנה לך מתת׃</verse>
        <verse osisID='1Kgs.13.8'>ויאמר איש האלהים אל המלך אם תתן לי את חצי ביתך לא אבא עמך ולא אכל לחם ולא אשתה מים במקום הזה׃</verse>
        <verse osisID='1Kgs.13.9'>כי כן צוה אתי בדבר יהוה לאמר לא תאכל לחם ולא תשתה מים ולא תשוב בדרך אשר הלכת׃</verse>
        <verse osisID='1Kgs.13.10'>וילך בדרך אחר ולא שב בדרך אשר בא בה אל בית אל׃</verse>
        <verse osisID='1Kgs.13.11'>ונביא אחד זקן ישב בבית אל ויבוא בנו ויספר לו את כל המעשה אשר עשה איש האלהים היום בבית אל את הדברים אשר דבר אל המלך ויספרום לאביהם׃</verse>
        <verse osisID='1Kgs.13.12'>וידבר אלהם אביהם אי זה הדרך הלך ויראו בניו את הדרך אשר הלך איש האלהים אשר בא מיהודה׃</verse>
        <verse osisID='1Kgs.13.13'>ויאמר אל בניו חבשו לי החמור ויחבשו לו החמור וירכב עליו׃</verse>
        <verse osisID='1Kgs.13.14'>וילך אחרי איש האלהים וימצאהו ישב תחת האלה ויאמר אליו האתה איש האלהים אשר באת מיהודה ויאמר אני׃</verse>
        <verse osisID='1Kgs.13.15'>ויאמר אליו לך אתי הביתה ואכל לחם׃</verse>
        <verse osisID='1Kgs.13.16'>ויאמר לא אוכל לשוב אתך ולבוא אתך ולא אכל לחם ולא אשתה אתך מים במקום הזה׃</verse>
        <verse osisID='1Kgs.13.17'>כי דבר אלי בדבר יהוה לא תאכל לחם ולא תשתה שם מים לא תשוב ללכת בדרך אשר הלכת בה׃</verse>
        <verse osisID='1Kgs.13.18'>ויאמר לו גם אני נביא כמוך ומלאך דבר אלי בדבר יהוה לאמר השבהו אתך אל ביתך ויאכל לחם וישת מים כחש לו׃</verse>
        <verse osisID='1Kgs.13.19'>וישב אתו ויאכל לחם בביתו וישת מים׃</verse>
        <verse osisID='1Kgs.13.20'>ויהי הם ישבים אל השלחן ויהי דבר יהוה אל הנביא אשר השיבו׃</verse>
        <verse osisID='1Kgs.13.21'>ויקרא אל איש האלהים אשר בא מיהודה לאמר כה אמר יהוה יען כי מרית פי יהוה ולא שמרת את המצוה אשר צוך יהוה אלהיך׃</verse>
        <verse osisID='1Kgs.13.22'>ותשב ותאכל לחם ותשת מים במקום אשר דבר אליך אל תאכל לחם ואל תשת מים לא תבוא נבלתך אל קבר אבתיך׃</verse>
        <verse osisID='1Kgs.13.23'>ויהי אחרי אכלו לחם ואחרי שתותו ויחבש לו החמור לנביא אשר השיבו׃</verse>
        <verse osisID='1Kgs.13.24'>וילך וימצאהו אריה בדרך וימיתהו ותהי נבלתו משלכת בדרך והחמור עמד אצלה והאריה עמד אצל הנבלה׃</verse>
        <verse osisID='1Kgs.13.25'>והנה אנשים עברים ויראו את הנבלה משלכת בדרך ואת האריה עמד אצל הנבלה ויבאו וידברו בעיר אשר הנביא הזקן ישב בה׃</verse>
        <verse osisID='1Kgs.13.26'>וישמע הנביא אשר השיבו מן הדרך ויאמר איש האלהים הוא אשר מרה את פי יהוה ויתנהו יהוה לאריה וישברהו וימתהו כדבר יהוה אשר דבר לו׃</verse>
        <verse osisID='1Kgs.13.27'>וידבר אל בניו לאמר חבשו לי את החמור ויחבשו׃</verse>
        <verse osisID='1Kgs.13.28'>וילך וימצא את נבלתו משלכת בדרך וחמור והאריה עמדים אצל הנבלה לא אכל האריה את הנבלה ולא שבר את החמור׃</verse>
        <verse osisID='1Kgs.13.29'>וישא הנביא את נבלת איש האלהים וינחהו אל החמור וישיבהו ויבא אל עיר הנביא הזקן לספד ולקברו׃</verse>
        <verse osisID='1Kgs.13.30'>וינח את נבלתו בקברו ויספדו עליו הוי אחי׃</verse>
        <verse osisID='1Kgs.13.31'>ויהי אחרי קברו אתו ויאמר אל בניו לאמר במותי וקברתם אתי בקבר אשר איש האלהים קבור בו אצל עצמתיו הניחו את עצמתי׃</verse>
        <verse osisID='1Kgs.13.32'>כי היה יהיה הדבר אשר קרא בדבר יהוה על המזבח אשר בבית אל ועל כל בתי הבמות אשר בערי שמרון׃</verse>
        <verse osisID='1Kgs.13.33'>אחר הדבר הזה לא שב ירבעם מדרכו הרעה וישב ויעש מקצות העם כהני במות החפץ ימלא את ידו ויהי כהני במות׃</verse>
        <verse osisID='1Kgs.13.34'>ויהי בדבר הזה לחטאת בית ירבעם ולהכחיד ולהשמיד מעל פני האדמה׃</verse>
      </chapter>
      <chapter osisID='1Kgs.14'>
        <verse osisID='1Kgs.14.1'>בעת ההיא חלה אביה בן ירבעם׃</verse>
        <verse osisID='1Kgs.14.2'>ויאמר ירבעם לאשתו קומי נא והשתנית ולא ידעו כי אתי אשת ירבעם והלכת שלה הנה שם אחיה הנביא הוא דבר עלי למלך על העם הזה׃</verse>
        <verse osisID='1Kgs.14.3'>ולקחת בידך עשרה לחם ונקדים ובקבק דבש ובאת אליו הוא יגיד לך מה יהיה לנער׃</verse>
        <verse osisID='1Kgs.14.4'>ותעש כן אשת ירבעם ותקם ותלך שלה ותבא בית אחיה ואחיהו לא יכל לראות כי קמו עיניו משיבו׃</verse>
        <verse osisID='1Kgs.14.5'>ויהוה אמר אל אחיהו הנה אשת ירבעם באה לדרש דבר מעמך אל בנה כי חלה הוא כזה וכזה תדבר אליה ויהי כבאה והיא מתנכרה׃</verse>
        <verse osisID='1Kgs.14.6'>ויהי כשמע אחיהו את קול רגליה באה בפתח ויאמר באי אשת ירבעם למה זה את מתנכרה ואנכי שלוח אליך קשה׃</verse>
        <verse osisID='1Kgs.14.7'>לכי אמרי לירבעם כה אמר יהוה אלהי ישראל יען אשר הרימתיך מתוך העם ואתנך נגיד על עמי ישראל׃</verse>
        <verse osisID='1Kgs.14.8'>ואקרע את הממלכה מבית דוד ואתנה לך ולא היית כעבדי דוד אשר שמר מצותי ואשר הלך אחרי בכל לבבו לעשות רק הישר בעיני׃</verse>
        <verse osisID='1Kgs.14.9'>ותרע לעשות מכל אשר היו לפניך ותלך ותעשה לך אלהים אחרים ומסכות להכעיסני ואתי השלכת אחרי גוך׃</verse>
        <verse osisID='1Kgs.14.10'>לכן הנני מביא רעה אל בית ירבעם והכרתי לירבעם משתין בקיר עצור ועזוב בישראל ובערתי אחרי בית ירבעם כאשר יבער הגלל עד תמו׃</verse>
        <verse osisID='1Kgs.14.11'>המת לירבעם בעיר יאכלו הכלבים והמת בשדה יאכלו עוף השמים כי יהוה דבר׃</verse>
        <verse osisID='1Kgs.14.12'>ואת קומי לכי לביתך בבאה רגליך העירה ומת הילד׃</verse>
        <verse osisID='1Kgs.14.13'>וספדו לו כל ישראל וקברו אתו כי זה לבדו יבא לירבעם אל קבר יען נמצא בו דבר טוב אל יהוה אלהי ישראל בבית ירבעם׃</verse>
        <verse osisID='1Kgs.14.14'>והקים יהוה לו מלך על ישראל אשר יכרית את בית ירבעם זה היום ומה גם עתה׃</verse>
        <verse osisID='1Kgs.14.15'>והכה יהוה את ישראל כאשר ינוד הקנה במים ונתש את ישראל מעל האדמה הטובה הזאת אשר נתן לאבותיהם וזרם מעבר לנהר יען אשר עשו את אשריהם מכעיסים את יהוה׃</verse>
        <verse osisID='1Kgs.14.16'>ויתן את ישראל בגלל חטאות ירבעם אשר חטא ואשר החטיא את ישראל׃</verse>
        <verse osisID='1Kgs.14.17'>ותקם אשת ירבעם ותלך ותבא תרצתה היא באה בסף הבית והנער מת׃</verse>
        <verse osisID='1Kgs.14.18'>ויקברו אתו ויספדו לו כל ישראל כדבר יהוה אשר דבר ביד עבדו אחיהו הנביא׃</verse>
        <verse osisID='1Kgs.14.19'>ויתר דברי ירבעם אשר נלחם ואשר מלך הנם כתובים על ספר דברי הימים למלכי ישראל׃</verse>
        <verse osisID='1Kgs.14.20'>והימים אשר מלך ירבעם עשרים ושתים שנה וישכב עם אבתיו וימלך נדב בנו תחתיו׃</verse>
        <verse osisID='1Kgs.14.21'>ורחבעם בן שלמה מלך ביהודה בן ארבעים ואחת שנה רחבעם במלכו ושבע עשרה שנה מלך בירושלם העיר אשר בחר יהוה לשום את שמו שם מכל שבטי ישראל ושם אמו נעמה העמנית׃</verse>
        <verse osisID='1Kgs.14.22'>ויעש יהודה הרע בעיני יהוה ויקנאו אתו מכל אשר עשו אבתם בחטאתם אשר חטאו׃</verse>
        <verse osisID='1Kgs.14.23'>ויבנו גם המה להם במות ומצבות ואשרים על כל גבעה גבהה ותחת כל עץ רענן׃</verse>
        <verse osisID='1Kgs.14.24'>וגם קדש היה בארץ עשו ככל התועבת הגוים אשר הוריש יהוה מפני בני ישראל׃</verse>
        <verse osisID='1Kgs.14.25'>ויהי בשנה החמישית למלך רחבעם עלה שושק מלך מצרים על ירושלם׃</verse>
        <verse osisID='1Kgs.14.26'>ויקח את אצרות בית יהוה ואת אוצרות בית המלך ואת הכל לקח ויקח את כל מגני הזהב אשר עשה שלמה׃</verse>
        <verse osisID='1Kgs.14.27'>ויעש המלך רחבעם תחתם מגני נחשת והפקיד על יד שרי הרצים השמרים פתח בית המלך׃</verse>
        <verse osisID='1Kgs.14.28'>ויהי מדי בא המלך בית יהוה ישאום הרצים והשיבום אל תא הרצים׃</verse>
        <verse osisID='1Kgs.14.29'>ויתר דברי רחבעם וכל אשר עשה הלא המה כתובים על ספר דברי הימים למלכי יהודה׃</verse>
        <verse osisID='1Kgs.14.30'>ומלחמה היתה בין רחבעם ובין ירבעם כל הימים׃</verse>
        <verse osisID='1Kgs.14.31'>וישכב רחבעם עם אבתיו ויקבר עם אבתיו בעיר דוד ושם אמו נעמה העמנית וימלך אבים בנו תחתיו׃</verse>
      </chapter>
      <chapter osisID='1Kgs.15'>
        <verse osisID='1Kgs.15.1'>ובשנת שמנה עשרה למלך ירבעם בן נבט מלך אבים על יהודה׃</verse>
        <verse osisID='1Kgs.15.2'>שלש שנים מלך בירושלם ושם אמו מעכה בת אבישלום׃</verse>
        <verse osisID='1Kgs.15.3'>וילך בכל חטאות אביו אשר עשה לפניו ולא היה לבבו שלם עם יהוה אלהיו כלבב דוד אביו׃</verse>
        <verse osisID='1Kgs.15.4'>כי למען דוד נתן יהוה אלהיו לו ניר בירושלם להקים את בנו אחריו ולהעמיד את ירושלם׃</verse>
        <verse osisID='1Kgs.15.5'>אשר עשה דוד את הישר בעיני יהוה ולא סר מכל אשר צוהו כל ימי חייו רק בדבר אוריה החתי׃</verse>
        <verse osisID='1Kgs.15.6'>ומלחמה היתה בין רחבעם ובין ירבעם כל ימי חייו׃</verse>
        <verse osisID='1Kgs.15.7'>ויתר דברי אבים וכל אשר עשה הלוא הם כתובים על ספר דברי הימים למלכי יהודה ומלחמה היתה בין אבים ובין ירבעם׃</verse>
        <verse osisID='1Kgs.15.8'>וישכב אבים עם אבתיו ויקברו אתו בעיר דוד וימלך אסא בנו תחתיו׃</verse>
        <verse osisID='1Kgs.15.9'>ובשנת עשרים לירבעם מלך ישראל מלך אסא מלך יהודה׃</verse>
        <verse osisID='1Kgs.15.10'>וארבעים ואחת שנה מלך בירושלם ושם אמו מעכה בת אבישלום׃</verse>
        <verse osisID='1Kgs.15.11'>ויעש אסא הישר בעיני יהוה כדוד אביו׃</verse>
        <verse osisID='1Kgs.15.12'>ויעבר הקדשים מן הארץ ויסר את כל הגללים אשר עשו אבתיו׃</verse>
        <verse osisID='1Kgs.15.13'>וגם את מעכה אמו ויסרה מגבירה אשר עשתה מפלצת לאשרה ויכרת אסא את מפלצתה וישרף בנחל קדרון׃</verse>
        <verse osisID='1Kgs.15.14'>והבמות לא סרו רק לבב אסא היה שלם עם יהוה כל ימיו׃</verse>
        <verse osisID='1Kgs.15.15'>ויבא את קדשי אביו וקדשו בית יהוה כסף וזהב וכלים׃</verse>
        <verse osisID='1Kgs.15.16'>ומלחמה היתה בין אסא ובין בעשא מלך ישראל כל ימיהם׃</verse>
        <verse osisID='1Kgs.15.17'>ויעל בעשא מלך ישראל על יהודה ויבן את הרמה לבלתי תת יצא ובא לאסא מלך יהודה׃</verse>
        <verse osisID='1Kgs.15.18'>ויקח אסא את כל הכסף והזהב הנותרים באוצרות בית יהוה ואת אוצרות בית מלך ויתנם ביד עבדיו וישלחם המלך אסא אל בן הדד בן טברמן בן חזיון מלך ארם הישב בדמשק לאמר׃</verse>
        <verse osisID='1Kgs.15.19'>ברית ביני ובינך בין אבי ובין אביך הנה שלחתי לך שחד כסף וזהב לך הפרה את בריתך את בעשא מלך ישראל ויעלה מעלי׃</verse>
        <verse osisID='1Kgs.15.20'>וישמע בן הדד אל המלך אסא וישלח את שרי החילים אשר לו על ערי ישראל ויך את עיון ואת דן ואת אבל בית מעכה ואת כל כנרות על כל ארץ נפתלי׃</verse>
        <verse osisID='1Kgs.15.21'>ויהי כשמע בעשא ויחדל מבנות את הרמה וישב בתרצה׃</verse>
        <verse osisID='1Kgs.15.22'>והמלך אסא השמיע את כל יהודה אין נקי וישאו את אבני הרמה ואת עציה אשר בנה בעשא ויבן בם המלך אסא את גבע בנימן ואת המצפה׃</verse>
        <verse osisID='1Kgs.15.23'>ויתר כל דברי אסא וכל גבורתו וכל אשר עשה והערים אשר בנה הלא המה כתובים על ספר דברי הימים למלכי יהודה רק לעת זקנתו חלה את רגליו׃</verse>
        <verse osisID='1Kgs.15.24'>וישכב אסא עם אבתיו ויקבר עם אבתיו בעיר דוד אביו וימלך יהושפט בנו תחתיו׃</verse>
        <verse osisID='1Kgs.15.25'>ונדב בן ירבעם מלך על ישראל בשנת שתים לאסא מלך יהודה וימלך על ישראל שנתים׃</verse>
        <verse osisID='1Kgs.15.26'>ויעש הרע בעיני יהוה וילך בדרך אביו ובחטאתו אשר החטיא את ישראל׃</verse>
        <verse osisID='1Kgs.15.27'>ויקשר עליו בעשא בן אחיה לבית יששכר ויכהו בעשא בגבתון אשר לפלשתים ונדב וכל ישראל צרים על גבתון׃</verse>
        <verse osisID='1Kgs.15.28'>וימתהו בעשא בשנת שלש לאסא מלך יהודה וימלך תחתיו׃</verse>
        <verse osisID='1Kgs.15.29'>ויהי כמלכו הכה את כל בית ירבעם לא השאיר כל נשמה לירבעם עד השמדו כדבר יהוה אשר דבר ביד עבדו אחיה השילני׃</verse>
        <verse osisID='1Kgs.15.30'>על חטאות ירבעם אשר חטא ואשר החטיא את ישראל בכעסו אשר הכעיס את יהוה אלהי ישראל׃</verse>
        <verse osisID='1Kgs.15.31'>ויתר דברי נדב וכל אשר עשה הלא הם כתובים על ספר דברי הימים למלכי ישראל׃</verse>
        <verse osisID='1Kgs.15.32'>ומלחמה היתה בין אסא ובין בעשא מלך ישראל כל ימיהם׃</verse>
        <verse osisID='1Kgs.15.33'>בשנת שלש לאסא מלך יהודה מלך בעשא בן אחיה על כל ישראל בתרצה עשרים וארבע שנה׃</verse>
        <verse osisID='1Kgs.15.34'>ויעש הרע בעיני יהוה וילך בדרך ירבעם ובחטאתו אשר החטיא את ישראל׃</verse>
      </chapter>
      <chapter osisID='1Kgs.16'>
        <verse osisID='1Kgs.16.1'>ויהי דבר יהוה אל יהוא בן חנני על בעשא לאמר׃</verse>
        <verse osisID='1Kgs.16.2'>יען אשר הרימתיך מן העפר ואתנך נגיד על עמי ישראל ותלך בדרך ירבעם ותחטא את עמי ישראל להכעיסני בחטאתם׃</verse>
        <verse osisID='1Kgs.16.3'>הנני מבעיר אחרי בעשא ואחרי ביתו ונתתי את ביתך כבית ירבעם בן נבט׃</verse>
        <verse osisID='1Kgs.16.4'>המת לבעשא בעיר יאכלו הכלבים והמת לו בשדה יאכלו עוף השמים׃</verse>
        <verse osisID='1Kgs.16.5'>ויתר דברי בעשא ואשר עשה וגבורתו הלא הם כתובים על ספר דברי הימים למלכי ישראל׃</verse>
        <verse osisID='1Kgs.16.6'>וישכב בעשא עם אבתיו ויקבר בתרצה וימלך אלה בנו תחתיו׃</verse>
        <verse osisID='1Kgs.16.7'>וגם ביד יהוא בן חנני הנביא דבר יהוה היה אל בעשא ואל ביתו ועל כל הרעה אשר עשה בעיני יהוה להכעיסו במעשה ידיו להיות כבית ירבעם ועל אשר הכה אתו׃</verse>
        <verse osisID='1Kgs.16.8'>בשנת עשרים ושש שנה לאסא מלך יהודה מלך אלה בן בעשא על ישראל בתרצה שנתים׃</verse>
        <verse osisID='1Kgs.16.9'>ויקשר עליו עבדו זמרי שר מחצית הרכב והוא בתרצה שתה שכור בית ארצא אשר על הבית בתרצה׃</verse>
        <verse osisID='1Kgs.16.10'>ויבא זמרי ויכהו וימיתהו בשנת עשרים ושבע לאסא מלך יהודה וימלך תחתיו׃</verse>
        <verse osisID='1Kgs.16.11'>ויהי במלכו כשבתו על כסאו הכה את כל בית בעשא לא השאיר לו משתין בקיר וגאליו ורעהו׃</verse>
        <verse osisID='1Kgs.16.12'>וישמד זמרי את כל בית בעשא כדבר יהוה אשר דבר אל בעשא ביד יהוא הנביא׃</verse>
        <verse osisID='1Kgs.16.13'>אל כל חטאות בעשא וחטאות אלה בנו אשר חטאו ואשר החטיאו את ישראל להכעיס את יהוה אלהי ישראל בהבליהם׃</verse>
        <verse osisID='1Kgs.16.14'>ויתר דברי אלה וכל אשר עשה הלוא הם כתובים על ספר דברי הימים למלכי ישראל׃</verse>
        <verse osisID='1Kgs.16.15'>בשנת עשרים ושבע שנה לאסא מלך יהודה מלך זמרי שבעת ימים בתרצה והעם חנים על גבתון אשר לפלשתים׃</verse>
        <verse osisID='1Kgs.16.16'>וישמע העם החנים לאמר קשר זמרי וגם הכה את המלך וימלכו כל ישראל את עמרי שר צבא על ישראל ביום ההוא במחנה׃</verse>
        <verse osisID='1Kgs.16.17'>ויעלה עמרי וכל ישראל עמו מגבתון ויצרו על תרצה׃</verse>
        <verse osisID='1Kgs.16.18'>ויהי כראות זמרי כי נלכדה העיר ויבא אל ארמון בית המלך וישרף עליו את בית מלך באש וימת׃</verse>
        <verse osisID='1Kgs.16.19'>על חטאתיו אשר חטא לעשות הרע בעיני יהוה ללכת בדרך ירבעם ובחטאתו אשר עשה להחטיא את ישראל׃</verse>
        <verse osisID='1Kgs.16.20'>ויתר דברי זמרי וקשרו אשר קשר הלא הם כתובים על ספר דברי הימים למלכי ישראל׃</verse>
        <verse osisID='1Kgs.16.21'>אז יחלק העם ישראל לחצי חצי העם היה אחרי תבני בן גינת להמליכו והחצי אחרי עמרי׃</verse>
        <verse osisID='1Kgs.16.22'>ויחזק העם אשר אחרי עמרי את העם אשר אחרי תבני בן גינת וימת תבני וימלך עמרי׃</verse>
        <verse osisID='1Kgs.16.23'>בשנת שלשים ואחת שנה לאסא מלך יהודה מלך עמרי על ישראל שתים עשרה שנה בתרצה מלך שש שנים׃</verse>
        <verse osisID='1Kgs.16.24'>ויקן את ההר שמרון מאת שמר בככרים כסף ויבן את ההר ויקרא את שם העיר אשר בנה על שם שמר אדני ההר שמרון׃</verse>
        <verse osisID='1Kgs.16.25'>ויעשה עמרי הרע בעיני יהוה וירע מכל אשר לפניו׃</verse>
        <verse osisID='1Kgs.16.26'>וילך בכל דרך ירבעם בן נבט ובחטאתיו אשר החטיא את ישראל להכעיס את יהוה אלהי ישראל בהבליהם׃</verse>
        <verse osisID='1Kgs.16.27'>ויתר דברי עמרי אשר עשה וגבורתו אשר עשה הלא הם כתובים על ספר דברי הימים למלכי ישראל׃</verse>
        <verse osisID='1Kgs.16.28'>וישכב עמרי עם אבתיו ויקבר בשמרון וימלך אחאב בנו תחתיו׃</verse>
        <verse osisID='1Kgs.16.29'>ואחאב בן עמרי מלך על ישראל בשנת שלשים ושמנה שנה לאסא מלך יהודה וימלך אחאב בן עמרי על ישראל בשמרון עשרים ושתים שנה׃</verse>
        <verse osisID='1Kgs.16.30'>ויעש אחאב בן עמרי הרע בעיני יהוה מכל אשר לפניו׃</verse>
        <verse osisID='1Kgs.16.31'>ויהי הנקל לכתו בחטאות ירבעם בן נבט ויקח אשה את איזבל בת אתבעל מלך צידנים וילך ויעבד את הבעל וישתחו לו׃</verse>
        <verse osisID='1Kgs.16.32'>ויקם מזבח לבעל בית הבעל אשר בנה בשמרון׃</verse>
        <verse osisID='1Kgs.16.33'>ויעש אחאב את האשרה ויוסף אחאב לעשות להכעיס את יהוה אלהי ישראל מכל מלכי ישראל אשר היו לפניו׃</verse>
        <verse osisID='1Kgs.16.34'>בימיו בנה חיאל בית האלי את יריחה באבירם בכרו יסדה ובשגיב צעירו הציב דלתיה כדבר יהוה אשר דבר ביד יהושע בן נון׃</verse>
      </chapter>
      <chapter osisID='1Kgs.17'>
        <verse osisID='1Kgs.17.1'>ויאמר אליהו התשבי מתשבי גלעד אל אחאב חי יהוה אלהי ישראל אשר עמדתי לפניו אם יהיה השנים האלה טל ומטר כי אם לפי דברי׃</verse>
        <verse osisID='1Kgs.17.2'>ויהי דבר יהוה אליו לאמר׃</verse>
        <verse osisID='1Kgs.17.3'>לך מזה ופנית לך קדמה ונסתרת בנחל כרית אשר על פני הירדן׃</verse>
        <verse osisID='1Kgs.17.4'>והיה מהנחל תשתה ואת הערבים צויתי לכלכלך שם׃</verse>
        <verse osisID='1Kgs.17.5'>וילך ויעש כדבר יהוה וילך וישב בנחל כרית אשר על פני הירדן׃</verse>
        <verse osisID='1Kgs.17.6'>והערבים מביאים לו לחם ובשר בבקר ולחם ובשר בערב ומן הנחל ישתה׃</verse>
        <verse osisID='1Kgs.17.7'>ויהי מקץ ימים וייבש הנחל כי לא היה גשם בארץ׃</verse>
        <verse osisID='1Kgs.17.8'>ויהי דבר יהוה אליו לאמר׃</verse>
        <verse osisID='1Kgs.17.9'>קום לך צרפתה אשר לצידון וישבת שם הנה צויתי שם אשה אלמנה לכלכלך׃</verse>
        <verse osisID='1Kgs.17.10'>ויקם וילך צרפתה ויבא אל פתח העיר והנה שם אשה אלמנה מקששת עצים ויקרא אליה ויאמר קחי נא לי מעט מים בכלי ואשתה׃</verse>
        <verse osisID='1Kgs.17.11'>ותלך לקחת ויקרא אליה ויאמר לקחי נא לי פת לחם בידך׃</verse>
        <verse osisID='1Kgs.17.12'>ותאמר חי יהוה אלהיך אם יש לי מעוג כי אם מלא כף קמח בכד ומעט שמן בצפחת והנני מקששת שנים עצים ובאתי ועשיתיהו לי ולבני ואכלנהו ומתנו׃</verse>
        <verse osisID='1Kgs.17.13'>ויאמר אליה אליהו אל תיראי באי עשי כדברך אך עשי לי משם עגה קטנה בראשנה והוצאת לי ולך ולבנך תעשי באחרנה׃</verse>
        <verse osisID='1Kgs.17.14'>כי כה אמר יהוה אלהי ישראל כד הקמח לא תכלה וצפחת השמן לא תחסר עד יום תתן יהוה גשם על פני האדמה׃</verse>
        <verse osisID='1Kgs.17.15'>ותלך ותעשה כדבר אליהו ותאכל הוא והיא וביתה ימים׃</verse>
        <verse osisID='1Kgs.17.16'>כד הקמח לא כלתה וצפחת השמן לא חסר כדבר יהוה אשר דבר ביד אליהו׃</verse>
        <verse osisID='1Kgs.17.17'>ויהי אחר הדברים האלה חלה בן האשה בעלת הבית ויהי חליו חזק מאד עד אשר לא נותרה בו נשמה׃</verse>
        <verse osisID='1Kgs.17.18'>ותאמר אל אליהו מה לי ולך איש האלהים באת אלי להזכיר את עוני ולהמית את בני׃</verse>
        <verse osisID='1Kgs.17.19'>ויאמר אליה תני לי את בנך ויקחהו מחיקה ויעלהו אל העליה אשר הוא ישב שם וישכבהו על מטתו׃</verse>
        <verse osisID='1Kgs.17.20'>ויקרא אל יהוה ויאמר יהוה אלהי הגם על האלמנה אשר אני מתגורר עמה הרעות להמית את בנה׃</verse>
        <verse osisID='1Kgs.17.21'>ויתמדד על הילד שלש פעמים ויקרא אל יהוה ויאמר יהוה אלהי תשב נא נפש הילד הזה על קרבו׃</verse>
        <verse osisID='1Kgs.17.22'>וישמע יהוה בקול אליהו ותשב נפש הילד על קרבו ויחי׃</verse>
        <verse osisID='1Kgs.17.23'>ויקח אליהו את הילד וירדהו מן העליה הביתה ויתנהו לאמו ויאמר אליהו ראי חי בנך׃</verse>
        <verse osisID='1Kgs.17.24'>ותאמר האשה אל אליהו עתה זה ידעתי כי איש אלהים אתה ודבר יהוה בפיך אמת׃</verse>
      </chapter>
      <chapter osisID='1Kgs.18'>
        <verse osisID='1Kgs.18.1'>ויהי ימים רבים ודבר יהוה היה אל אליהו בשנה השלישית לאמר לך הראה אל אחאב ואתנה מטר על פני האדמה׃</verse>
        <verse osisID='1Kgs.18.2'>וילך אליהו להראות אל אחאב והרעב חזק בשמרון׃</verse>
        <verse osisID='1Kgs.18.3'>ויקרא אחאב אל עבדיהו אשר על הבית ועבדיהו היה ירא את יהוה מאד׃</verse>
        <verse osisID='1Kgs.18.4'>ויהי בהכרית איזבל את נביאי יהוה ויקח עבדיהו מאה נבאים ויחביאם חמשים איש במערה וכלכלם לחם ומים׃</verse>
        <verse osisID='1Kgs.18.5'>ויאמר אחאב אל עבדיהו לך בארץ אל כל מעיני המים ואל כל הנחלים אולי נמצא חציר ונחיה סוס ופרד ולוא נכרית מהבהמה׃</verse>
        <verse osisID='1Kgs.18.6'>ויחלקו להם את הארץ לעבר בה אחאב הלך בדרך אחד לבדו ועבדיהו הלך בדרך אחד לבדו׃</verse>
        <verse osisID='1Kgs.18.7'>ויהי עבדיהו בדרך והנה אליהו לקראתו ויכרהו ויפל על פניו ויאמר האתה זה אדני אליהו׃</verse>
        <verse osisID='1Kgs.18.8'>ויאמר לו אני לך אמר לאדניך הנה אליהו׃</verse>
        <verse osisID='1Kgs.18.9'>ויאמר מה חטאתי כי אתה נתן את עבדך ביד אחאב להמיתני׃</verse>
        <verse osisID='1Kgs.18.10'>חי יהוה אלהיך אם יש גוי וממלכה אשר לא שלח אדני שם לבקשך ואמרו אין והשביע את הממלכה ואת הגוי כי לא ימצאכה׃</verse>
        <verse osisID='1Kgs.18.11'>ועתה אתה אמר לך אמר לאדניך הנה אליהו׃</verse>
        <verse osisID='1Kgs.18.12'>והיה אני אלך מאתך ורוח יהוה ישאך על אשר לא אדע ובאתי להגיד לאחאב ולא ימצאך והרגני ועבדך ירא את יהוה מנערי׃</verse>
        <verse osisID='1Kgs.18.13'>הלא הגד לאדני את אשר עשיתי בהרג איזבל את נביאי יהוה ואחבא מנביאי יהוה מאה איש חמשים חמשים איש במערה ואכלכלם לחם ומים׃</verse>
        <verse osisID='1Kgs.18.14'>ועתה אתה אמר לך אמר לאדניך הנה אליהו והרגני׃</verse>
        <verse osisID='1Kgs.18.15'>ויאמר אליהו חי יהוה צבאות אשר עמדתי לפניו כי היום אראה אליו׃</verse>
        <verse osisID='1Kgs.18.16'>וילך עבדיהו לקראת אחאב ויגד לו וילך אחאב לקראת אליהו׃</verse>
        <verse osisID='1Kgs.18.17'>ויהי כראות אחאב את אליהו ויאמר אחאב אליו האתה זה עכר ישראל׃</verse>
        <verse osisID='1Kgs.18.18'>ויאמר לא עכרתי את ישראל כי אם אתה ובית אביך בעזבכם את מצות יהוה ותלך אחרי הבעלים׃</verse>
        <verse osisID='1Kgs.18.19'>ועתה שלח קבץ אלי את כל ישראל אל הר הכרמל ואת נביאי הבעל ארבע מאות וחמשים ונביאי האשרה ארבע מאות אכלי שלחן איזבל׃</verse>
        <verse osisID='1Kgs.18.20'>וישלח אחאב בכל בני ישראל ויקבץ את הנביאים אל הר הכרמל׃</verse>
        <verse osisID='1Kgs.18.21'>ויגש אליהו אל כל העם ויאמר עד מתי אתם פסחים על שתי הסעפים אם יהוה האלהים לכו אחריו ואם הבעל לכו אחריו ולא ענו העם אתו דבר׃</verse>
        <verse osisID='1Kgs.18.22'>ויאמר אליהו אל העם אני נותרתי נביא ליהוה לבדי ונביאי הבעל ארבע מאות וחמשים איש׃</verse>
        <verse osisID='1Kgs.18.23'>ויתנו לנו שנים פרים ויבחרו להם הפר האחד וינתחהו וישימו על העצים ואש לא ישימו ואני אעשה את הפר האחד ונתתי על העצים ואש לא אשים׃</verse>
        <verse osisID='1Kgs.18.24'>וקראתם בשם אלהיכם ואני אקרא בשם יהוה והיה האלהים אשר יענה באש הוא האלהים ויען כל העם ויאמרו טוב הדבר׃</verse>
        <verse osisID='1Kgs.18.25'>ויאמר אליהו לנביאי הבעל בחרו לכם הפר האחד ועשו ראשנה כי אתם הרבים וקראו בשם אלהיכם ואש לא תשימו׃</verse>
        <verse osisID='1Kgs.18.26'>ויקחו את הפר אשר נתן להם ויעשו ויקראו בשם הבעל מהבקר ועד הצהרים לאמר הבעל עננו ואין קול ואין ענה ויפסחו על המזבח אשר עשה׃</verse>
        <verse osisID='1Kgs.18.27'>ויהי בצהרים ויהתל בהם אליהו ויאמר קראו בקול גדול כי אלהים הוא כי שיח וכי שיג לו וכי דרך לו אולי ישן הוא ויקץ׃</verse>
        <verse osisID='1Kgs.18.28'>ויקראו בקול גדול ויתגדדו כמשפטם בחרבות וברמחים עד שפך דם עליהם׃</verse>
        <verse osisID='1Kgs.18.29'>ויהי כעבר הצהרים ויתנבאו עד לעלות המנחה ואין קול ואין ענה ואין קשב׃</verse>
        <verse osisID='1Kgs.18.30'>ויאמר אליהו לכל העם גשו אלי ויגשו כל העם אליו וירפא את מזבח יהוה ההרוס׃</verse>
        <verse osisID='1Kgs.18.31'>ויקח אליהו שתים עשרה אבנים כמספר שבטי בני יעקב אשר היה דבר יהוה אליו לאמר ישראל יהיה שמך׃</verse>
        <verse osisID='1Kgs.18.32'>ויבנה את האבנים מזבח בשם יהוה ויעש תעלה כבית סאתים זרע סביב למזבח׃</verse>
        <verse osisID='1Kgs.18.33'>ויערך את העצים וינתח את הפר וישם על העצים׃</verse>
        <verse osisID='1Kgs.18.34'>ויאמר מלאו ארבעה כדים מים ויצקו על העלה ועל העצים ויאמר שנו וישנו ויאמר שלשו וישלשו׃</verse>
        <verse osisID='1Kgs.18.35'>וילכו המים סביב למזבח וגם את התעלה מלא מים׃</verse>
        <verse osisID='1Kgs.18.36'>ויהי בעלות המנחה ויגש אליהו הנביא ויאמר יהוה אלהי אברהם יצחק וישראל היום יודע כי אתה אלהים בישראל ואני עבדך ובדבריך עשיתי את כל הדברים האלה׃</verse>
        <verse osisID='1Kgs.18.37'>ענני יהוה ענני וידעו העם הזה כי אתה יהוה האלהים ואתה הסבת את לבם אחרנית׃</verse>
        <verse osisID='1Kgs.18.38'>ותפל אש יהוה ותאכל את העלה ואת העצים ואת האבנים ואת העפר ואת המים אשר בתעלה לחכה׃</verse>
        <verse osisID='1Kgs.18.39'>וירא כל העם ויפלו על פניהם ויאמרו יהוה הוא האלהים יהוה הוא האלהים׃</verse>
        <verse osisID='1Kgs.18.40'>ויאמר אליהו להם תפשו את נביאי הבעל איש אל ימלט מהם ויתפשום ויורדם אליהו אל נחל קישון וישחטם שם׃</verse>
        <verse osisID='1Kgs.18.41'>ויאמר אליהו לאחאב עלה אכל ושתה כי קול המון הגשם׃</verse>
        <verse osisID='1Kgs.18.42'>ויעלה אחאב לאכל ולשתות ואליהו עלה אל ראש הכרמל ויגהר ארצה וישם פניו בין ברכו׃</verse>
        <verse osisID='1Kgs.18.43'>ויאמר אל נערו עלה נא הבט דרך ים ויעל ויבט ויאמר אין מאומה ויאמר שב שבע פעמים׃</verse>
        <verse osisID='1Kgs.18.44'>ויהי בשבעית ויאמר הנה עב קטנה ככף איש עלה מים ויאמר עלה אמר אל אחאב אסר ורד ולא יעצרכה הגשם׃</verse>
        <verse osisID='1Kgs.18.45'>ויהי עד כה ועד כה והשמים התקדרו עבים ורוח ויהי גשם גדול וירכב אחאב וילך יזרעאלה׃</verse>
        <verse osisID='1Kgs.18.46'>ויד יהוה היתה אל אליהו וישנס מתניו וירץ לפני אחאב עד באכה יזרעאלה׃</verse>
      </chapter>
      <chapter osisID='1Kgs.19'>
        <verse osisID='1Kgs.19.1'>ויגד אחאב לאיזבל את כל אשר עשה אליהו ואת כל אשר הרג את כל הנביאים בחרב׃</verse>
        <verse osisID='1Kgs.19.2'>ותשלח איזבל מלאך אל אליהו לאמר כה יעשון אלהים וכה יוספון כי כעת מחר אשים את נפשך כנפש אחד מהם׃</verse>
        <verse osisID='1Kgs.19.3'>וירא ויקם וילך אל נפשו ויבא באר שבע אשר ליהודה וינח את נערו שם׃</verse>
        <verse osisID='1Kgs.19.4'>והוא הלך במדבר דרך יום ויבא וישב תחת רתם אחת וישאל את נפשו למות ויאמר רב עתה יהוה קח נפשי כי לא טוב אנכי מאבתי׃</verse>
        <verse osisID='1Kgs.19.5'>וישכב ויישן תחת רתם אחד והנה זה מלאך נגע בו ויאמר לו קום אכול׃</verse>
        <verse osisID='1Kgs.19.6'>ויבט והנה מראשתיו עגת רצפים וצפחת מים ויאכל וישת וישב וישכב׃</verse>
        <verse osisID='1Kgs.19.7'>וישב מלאך יהוה שנית ויגע בו ויאמר קום אכל כי רב ממך הדרך׃</verse>
        <verse osisID='1Kgs.19.8'>ויקם ויאכל וישתה וילך בכח האכילה ההיא ארבעים יום וארבעים לילה עד הר האלהים חרב׃</verse>
        <verse osisID='1Kgs.19.9'>ויבא שם אל המערה וילן שם והנה דבר יהוה אליו ויאמר לו מה לך פה אליהו׃</verse>
        <verse osisID='1Kgs.19.10'>ויאמר קנא קנאתי ליהוה אלהי צבאות כי עזבו בריתך בני ישראל את מזבחתיך הרסו ואת נביאיך הרגו בחרב ואותר אני לבדי ויבקשו את נפשי לקחתה׃</verse>
        <verse osisID='1Kgs.19.11'>ויאמר צא ועמדת בהר לפני יהוה והנה יהוה עבר ורוח גדולה וחזק מפרק הרים ומשבר סלעים לפני יהוה לא ברוח יהוה ואחר הרוח רעש לא ברעש יהוה׃</verse>
        <verse osisID='1Kgs.19.12'>ואחר הרעש אש לא באש יהוה ואחר האש קול דממה דקה׃</verse>
        <verse osisID='1Kgs.19.13'>ויהי כשמע אליהו וילט פניו באדרתו ויצא ויעמד פתח המערה והנה אליו קול ויאמר מה לך פה אליהו׃</verse>
        <verse osisID='1Kgs.19.14'>ויאמר קנא קנאתי ליהוה אלהי צבאות כי עזבו בריתך בני ישראל את מזבחתיך הרסו ואת נביאיך הרגו בחרב ואותר אני לבדי ויבקשו את נפשי לקחתה׃</verse>
        <verse osisID='1Kgs.19.15'>ויאמר יהוה אליו לך שוב לדרכך מדברה דמשק ובאת ומשחת את חזאל למלך על ארם׃</verse>
        <verse osisID='1Kgs.19.16'>ואת יהוא בן נמשי תמשח למלך על ישראל ואת אלישע בן שפט מאבל מחולה תמשח לנביא תחתיך׃</verse>
        <verse osisID='1Kgs.19.17'>והיה הנמלט מחרב חזאל ימית יהוא והנמלט מחרב יהוא ימית אלישע׃</verse>
        <verse osisID='1Kgs.19.18'>והשארתי בישראל שבעת אלפים כל הברכים אשר לא כרעו לבעל וכל הפה אשר לא נשק לו׃</verse>
        <verse osisID='1Kgs.19.19'>וילך משם וימצא את אלישע בן שפט והוא חרש שנים עשר צמדים לפניו והוא בשנים העשר ויעבר אליהו אליו וישלך אדרתו אליו׃</verse>
        <verse osisID='1Kgs.19.20'>ויעזב את הבקר וירץ אחרי אליהו ויאמר אשקה נא לאבי ולאמי ואלכה אחריך ויאמר לו לך שוב כי מה עשיתי לך׃</verse>
        <verse osisID='1Kgs.19.21'>וישב מאחריו ויקח את צמד הבקר ויזבחהו ובכלי הבקר בשלם הבשר ויתן לעם ויאכלו ויקם וילך אחרי אליהו וישרתהו׃</verse>
      </chapter>
      <chapter osisID='1Kgs.20'>
        <verse osisID='1Kgs.20.1'>ובן הדד מלך ארם קבץ את כל חילו ושלשים ושנים מלך אתו וסוס ורכב ויעל ויצר על שמרון וילחם בה׃</verse>
        <verse osisID='1Kgs.20.2'>וישלח מלאכים אל אחאב מלך ישראל העירה׃</verse>
        <verse osisID='1Kgs.20.3'>ויאמר לו כה אמר בן הדד כספך וזהבך לי הוא ונשיך ובניך הטובים לי הם׃</verse>
        <verse osisID='1Kgs.20.4'>ויען מלך ישראל ויאמר כדברך אדני המלך לך אני וכל אשר לי׃</verse>
        <verse osisID='1Kgs.20.5'>וישבו המלאכים ויאמרו כה אמר בן הדד לאמר כי שלחתי אליך לאמר כספך וזהבך ונשיך ובניך לי תתן׃</verse>
        <verse osisID='1Kgs.20.6'>כי אם כעת מחר אשלח את עבדי אליך וחפשו את ביתך ואת בתי עבדיך והיה כל מחמד עיניך ישימו בידם ולקחו׃</verse>
        <verse osisID='1Kgs.20.7'>ויקרא מלך ישראל לכל זקני הארץ ויאמר דעו נא וראו כי רעה זה מבקש כי שלח אלי לנשי ולבני ולכספי ולזהבי ולא מנעתי ממנו׃</verse>
        <verse osisID='1Kgs.20.8'>ויאמרו אליו כל הזקנים וכל העם אל תשמע ולוא תאבה׃</verse>
        <verse osisID='1Kgs.20.9'>ויאמר למלאכי בן הדד אמרו לאדני המלך כל אשר שלחת אל עבדך בראשנה אעשה והדבר הזה לא אוכל לעשות וילכו המלאכים וישבהו דבר׃</verse>
        <verse osisID='1Kgs.20.10'>וישלח אליו בן הדד ויאמר כה יעשון לי אלהים וכה יוספו אם ישפק עפר שמרון לשעלים לכל העם אשר ברגלי׃</verse>
        <verse osisID='1Kgs.20.11'>ויען מלך ישראל ויאמר דברו אל יתהלל חגר כמפתח׃</verse>
        <verse osisID='1Kgs.20.12'>ויהי כשמע את הדבר הזה והוא שתה הוא והמלכים בסכות ויאמר אל עבדיו שימו וישימו על העיר׃</verse>
        <verse osisID='1Kgs.20.13'>והנה נביא אחד נגש אל אחאב מלך ישראל ויאמר כה אמר יהוה הראית את כל ההמון הגדול הזה הנני נתנו בידך היום וידעת כי אני יהוה׃</verse>
        <verse osisID='1Kgs.20.14'>ויאמר אחאב במי ויאמר כה אמר יהוה בנערי שרי המדינות ויאמר מי יאסר המלחמה ויאמר אתה׃</verse>
        <verse osisID='1Kgs.20.15'>ויפקד את נערי שרי המדינות ויהיו מאתים שנים ושלשים ואחריהם פקד את כל העם כל בני ישראל שבעת אלפים׃</verse>
        <verse osisID='1Kgs.20.16'>ויצאו בצהרים ובן הדד שתה שכור בסכות הוא והמלכים שלשים ושנים מלך עזר אתו׃</verse>
        <verse osisID='1Kgs.20.17'>ויצאו נערי שרי המדינות בראשנה וישלח בן הדד ויגידו לו לאמר אנשים יצאו משמרון׃</verse>
        <verse osisID='1Kgs.20.18'>ויאמר אם לשלום יצאו תפשום חיים ואם למלחמה יצאו חיים תפשום׃</verse>
        <verse osisID='1Kgs.20.19'>ואלה יצאו מן העיר נערי שרי המדינות והחיל אשר אחריהם׃</verse>
        <verse osisID='1Kgs.20.20'>ויכו איש אישו וינסו ארם וירדפם ישראל וימלט בן הדד מלך ארם על סוס ופרשים׃</verse>
        <verse osisID='1Kgs.20.21'>ויצא מלך ישראל ויך את הסוס ואת הרכב והכה בארם מכה גדולה׃</verse>
        <verse osisID='1Kgs.20.22'>ויגש הנביא אל מלך ישראל ויאמר לו לך התחזק ודע וראה את אשר תעשה כי לתשובת השנה מלך ארם עלה עליך׃</verse>
        <verse osisID='1Kgs.20.23'>ועבדי מלך ארם אמרו אליו אלהי הרים אלהיהם על כן חזקו ממנו ואולם נלחם אתם במישור אם לא נחזק מהם׃</verse>
        <verse osisID='1Kgs.20.24'>ואת הדבר הזה עשה הסר המלכים איש ממקמו ושים פחות תחתיהם׃</verse>
        <verse osisID='1Kgs.20.25'>ואתה תמנה לך חיל כחיל הנפל מאותך וסוס כסוס ורכב כרכב ונלחמה אותם במישור אם לא נחזק מהם וישמע לקלם ויעש כן׃</verse>
        <verse osisID='1Kgs.20.26'>ויהי לתשובת השנה ויפקד בן הדד את ארם ויעל אפקה למלחמה עם ישראל׃</verse>
        <verse osisID='1Kgs.20.27'>ובני ישראל התפקדו וכלכלו וילכו לקראתם ויחנו בני ישראל נגדם כשני חשפי עזים וארם מלאו את הארץ׃</verse>
        <verse osisID='1Kgs.20.28'>ויגש איש האלהים ויאמר אל מלך ישראל ויאמר כה אמר יהוה יען אשר אמרו ארם אלהי הרים יהוה ולא אלהי עמקים הוא ונתתי את כל ההמון הגדול הזה בידך וידעתם כי אני יהוה׃</verse>
        <verse osisID='1Kgs.20.29'>ויחנו אלה נכח אלה שבעת ימים ויהי ביום השביעי ותקרב המלחמה ויכו בני ישראל את ארם מאה אלף רגלי ביום אחד׃</verse>
        <verse osisID='1Kgs.20.30'>וינסו הנותרים אפקה אל העיר ותפל החומה על עשרים ושבעה אלף איש הנותרים ובן הדד נס ויבא אל העיר חדר בחדר׃</verse>
        <verse osisID='1Kgs.20.31'>ויאמרו אליו עבדיו הנה נא שמענו כי מלכי בית ישראל כי מלכי חסד הם נשימה נא שקים במתנינו וחבלים בראשנו ונצא אל מלך ישראל אולי יחיה את נפשך׃</verse>
        <verse osisID='1Kgs.20.32'>ויחגרו שקים במתניהם וחבלים בראשיהם ויבאו אל מלך ישראל ויאמרו עבדך בן הדד אמר תחי נא נפשי ויאמר העודנו חי אחי הוא׃</verse>
        <verse osisID='1Kgs.20.33'>והאנשים ינחשו וימהרו ויחלטו הממנו ויאמרו אחיך בן הדד ויאמר באו קחהו ויצא אליו בן הדד ויעלהו על המרכבה׃</verse>
        <verse osisID='1Kgs.20.34'>ויאמר אליו הערים אשר לקח אבי מאת אביך אשיב וחוצות תשים לך בדמשק כאשר שם אבי בשמרון ואני בברית אשלחך ויכרת לו ברית וישלחהו׃</verse>
        <verse osisID='1Kgs.20.35'>ואיש אחד מבני הנביאים אמר אל רעהו בדבר יהוה הכיני נא וימאן האיש להכתו׃</verse>
        <verse osisID='1Kgs.20.36'>ויאמר לו יען אשר לא שמעת בקול יהוה הנך הולך מאתי והכך האריה וילך מאצלו וימצאהו האריה ויכהו׃</verse>
        <verse osisID='1Kgs.20.37'>וימצא איש אחר ויאמר הכיני נא ויכהו האיש הכה ופצע׃</verse>
        <verse osisID='1Kgs.20.38'>וילך הנביא ויעמד למלך על הדרך ויתחפש באפר על עיניו׃</verse>
        <verse osisID='1Kgs.20.39'>ויהי המלך עבר והוא צעק אל המלך ויאמר עבדך יצא בקרב המלחמה והנה איש סר ויבא אלי איש ויאמר שמר את האיש הזה אם הפקד יפקד והיתה נפשך תחת נפשו או ככר כסף תשקול׃</verse>
        <verse osisID='1Kgs.20.40'>ויהי עבדך עשה הנה והנה והוא איננו ויאמר אליו מלך ישראל כן משפטך אתה חרצת׃</verse>
        <verse osisID='1Kgs.20.41'>וימהר ויסר את האפר מעל עיניו ויכר אתו מלך ישראל כי מהנבאים הוא׃</verse>
        <verse osisID='1Kgs.20.42'>ויאמר אליו כה אמר יהוה יען שלחת את איש חרמי מיד והיתה נפשך תחת נפשו ועמך תחת עמו׃</verse>
        <verse osisID='1Kgs.20.43'>וילך מלך ישראל על ביתו סר וזעף ויבא שמרונה׃</verse>
      </chapter>
      <chapter osisID='1Kgs.21'>
        <verse osisID='1Kgs.21.1'>ויהי אחר הדברים האלה כרם היה לנבות היזרעאלי אשר ביזרעאל אצל היכל אחאב מלך שמרון׃</verse>
        <verse osisID='1Kgs.21.2'>וידבר אחאב אל נבות לאמר תנה לי את כרמך ויהי לי לגן ירק כי הוא קרוב אצל ביתי ואתנה לך תחתיו כרם טוב ממנו אם טוב בעיניך אתנה לך כסף מחיר זה׃</verse>
        <verse osisID='1Kgs.21.3'>ויאמר נבות אל אחאב חלילה לי מיהוה מתתי את נחלת אבתי לך׃</verse>
        <verse osisID='1Kgs.21.4'>ויבא אחאב אל ביתו סר וזעף על הדבר אשר דבר אליו נבות היזרעאלי ויאמר לא אתן לך את נחלת אבותי וישכב על מטתו ויסב את פניו ולא אכל לחם׃</verse>
        <verse osisID='1Kgs.21.5'>ותבא אליו איזבל אשתו ותדבר אליו מה זה רוחך סרה ואינך אכל לחם׃</verse>
        <verse osisID='1Kgs.21.6'>וידבר אליה כי אדבר אל נבות היזרעאלי ואמר לו תנה לי את כרמך בכסף או אם חפץ אתה אתנה לך כרם תחתיו ויאמר לא אתן לך את כרמי׃</verse>
        <verse osisID='1Kgs.21.7'>ותאמר אליו איזבל אשתו אתה עתה תעשה מלוכה על ישראל קום אכל לחם ויטב לבך אני אתן לך את כרם נבות היזרעאלי׃</verse>
        <verse osisID='1Kgs.21.8'>ותכתב ספרים בשם אחאב ותחתם בחתמו ותשלח הספרים אל הזקנים ואל החרים אשר בעירו הישבים את נבות׃</verse>
        <verse osisID='1Kgs.21.9'>ותכתב בספרים לאמר קראו צום והושיבו את נבות בראש העם׃</verse>
        <verse osisID='1Kgs.21.10'>והושיבו שנים אנשים בני בליעל נגדו ויעדהו לאמר ברכת אלהים ומלך והוציאהו וסקלהו וימת׃</verse>
        <verse osisID='1Kgs.21.11'>ויעשו אנשי עירו הזקנים והחרים אשר הישבים בעירו כאשר שלחה אליהם איזבל כאשר כתוב בספרים אשר שלחה אליהם׃</verse>
        <verse osisID='1Kgs.21.12'>קראו צום והשיבו את נבות בראש העם׃</verse>
        <verse osisID='1Kgs.21.13'>ויבאו שני האנשים בני בליעל וישבו נגדו ויעדהו אנשי הבליעל את נבות נגד העם לאמר ברך נבות אלהים ומלך ויצאהו מחוץ לעיר ויסקלהו באבנים וימת׃</verse>
        <verse osisID='1Kgs.21.14'>וישלחו אל איזבל לאמר סקל נבות וימת׃</verse>
        <verse osisID='1Kgs.21.15'>ויהי כשמע איזבל כי סקל נבות וימת ותאמר איזבל אל אחאב קום רש את כרם נבות היזרעאלי אשר מאן לתת לך בכסף כי אין נבות חי כי מת׃</verse>
        <verse osisID='1Kgs.21.16'>ויהי כשמע אחאב כי מת נבות ויקם אחאב לרדת אל כרם נבות היזרעאלי לרשתו׃</verse>
        <verse osisID='1Kgs.21.17'>ויהי דבר יהוה אל אליהו התשבי לאמר׃</verse>
        <verse osisID='1Kgs.21.18'>קום רד לקראת אחאב מלך ישראל אשר בשמרון הנה בכרם נבות אשר ירד שם לרשתו׃</verse>
        <verse osisID='1Kgs.21.19'>ודברת אליו לאמר כה אמר יהוה הרצחת וגם ירשת ודברת אליו לאמר כה אמר יהוה במקום אשר לקקו הכלבים את דם נבות ילקו הכלבים את דמך גם אתה׃</verse>
        <verse osisID='1Kgs.21.20'>ויאמר אחאב אל אליהו המצאתני איבי ויאמר מצאתי יען התמכרך לעשות הרע בעיני יהוה׃</verse>
        <verse osisID='1Kgs.21.21'>הנני מבי אליך רעה ובערתי אחריך והכרתי לאחאב משתין בקיר ועצור ועזוב בישראל׃</verse>
        <verse osisID='1Kgs.21.22'>ונתתי את ביתך כבית ירבעם בן נבט וכבית בעשא בן אחיה אל הכעס אשר הכעסת ותחטא את ישראל׃</verse>
        <verse osisID='1Kgs.21.23'>וגם לאיזבל דבר יהוה לאמר הכלבים יאכלו את איזבל בחל יזרעאל׃</verse>
        <verse osisID='1Kgs.21.24'>המת לאחאב בעיר יאכלו הכלבים והמת בשדה יאכלו עוף השמים׃</verse>
        <verse osisID='1Kgs.21.25'>רק לא היה כאחאב אשר התמכר לעשות הרע בעיני יהוה אשר הסתה אתו איזבל אשתו׃</verse>
        <verse osisID='1Kgs.21.26'>ויתעב מאד ללכת אחרי הגללים ככל אשר עשו האמרי אשר הוריש יהוה מפני בני ישראל׃</verse>
        <verse osisID='1Kgs.21.27'>ויהי כשמע אחאב את הדברים האלה ויקרע בגדיו וישם שק על בשרו ויצום וישכב בשק ויהלך אט׃</verse>
        <verse osisID='1Kgs.21.28'>ויהי דבר יהוה אל אליהו התשבי לאמר׃</verse>
        <verse osisID='1Kgs.21.29'>הראית כי נכנע אחאב מלפני יען כי נכנע מפני לא אבי הרעה בימיו בימי בנו אביא הרעה על ביתו׃</verse>
      </chapter>
      <chapter osisID='1Kgs.22'>
        <verse osisID='1Kgs.22.1'>וישבו שלש שנים אין מלחמה בין ארם ובין ישראל׃</verse>
        <verse osisID='1Kgs.22.2'>ויהי בשנה השלישית וירד יהושפט מלך יהודה אל מלך ישראל׃</verse>
        <verse osisID='1Kgs.22.3'>ויאמר מלך ישראל אל עבדיו הידעתם כי לנו רמת גלעד ואנחנו מחשים מקחת אתה מיד מלך ארם׃</verse>
        <verse osisID='1Kgs.22.4'>ויאמר אל יהושפט התלך אתי למלחמה רמת גלעד ויאמר יהושפט אל מלך ישראל כמוני כמוך כעמי כעמך כסוסי כסוסיך׃</verse>
        <verse osisID='1Kgs.22.5'>ויאמר יהושפט אל מלך ישראל דרש נא כיום את דבר יהוה׃</verse>
        <verse osisID='1Kgs.22.6'>ויקבץ מלך ישראל את הנביאים כארבע מאות איש ויאמר אלהם האלך על רמת גלעד למלחמה אם אחדל ויאמרו עלה ויתן אדני ביד המלך׃</verse>
        <verse osisID='1Kgs.22.7'>ויאמר יהושפט האין פה נביא ליהוה עוד ונדרשה מאותו׃</verse>
        <verse osisID='1Kgs.22.8'>ויאמר מלך ישראל אל יהושפט עוד איש אחד לדרש את יהוה מאתו ואני שנאתיו כי לא יתנבא עלי טוב כי אם רע מיכיהו בן ימלה ויאמר יהושפט אל יאמר המלך כן׃</verse>
        <verse osisID='1Kgs.22.9'>ויקרא מלך ישראל אל סריס אחד ויאמר מהרה מיכיהו בן ימלה׃</verse>
        <verse osisID='1Kgs.22.10'>ומלך ישראל ויהושפט מלך יהודה ישבים איש על כסאו מלבשים בגדים בגרן פתח שער שמרון וכל הנביאים מתנבאים לפניהם׃</verse>
        <verse osisID='1Kgs.22.11'>ויעש לו צדקיה בן כנענה קרני ברזל ויאמר כה אמר יהוה באלה תנגח את ארם עד כלתם׃</verse>
        <verse osisID='1Kgs.22.12'>וכל הנבאים נבאים כן לאמר עלה רמת גלעד והצלח ונתן יהוה ביד המלך׃</verse>
        <verse osisID='1Kgs.22.13'>והמלאך אשר הלך לקרא מיכיהו דבר אליו לאמר הנה נא דברי הנביאים פה אחד טוב אל המלך יהי נא דבריך כדבר אחד מהם ודברת טוב׃</verse>
        <verse osisID='1Kgs.22.14'>ויאמר מיכיהו חי יהוה כי את אשר יאמר יהוה אלי אתו אדבר׃</verse>
        <verse osisID='1Kgs.22.15'>ויבוא אל המלך ויאמר המלך אליו מיכיהו הנלך אל רמת גלעד למלחמה אם נחדל ויאמר אליו עלה והצלח ונתן יהוה ביד המלך׃</verse>
        <verse osisID='1Kgs.22.16'>ויאמר אליו המלך עד כמה פעמים אני משבעך אשר לא תדבר אלי רק אמת בשם יהוה׃</verse>
        <verse osisID='1Kgs.22.17'>ויאמר ראיתי את כל ישראל נפצים אל ההרים כצאן אשר אין להם רעה ויאמר יהוה לא אדנים לאלה ישובו איש לביתו בשלום׃</verse>
        <verse osisID='1Kgs.22.18'>ויאמר מלך ישראל אל יהושפט הלוא אמרתי אליך לוא יתנבא עלי טוב כי אם רע׃</verse>
        <verse osisID='1Kgs.22.19'>ויאמר לכן שמע דבר יהוה ראיתי את יהוה ישב על כסאו וכל צבא השמים עמד עליו מימינו ומשמאלו׃</verse>
        <verse osisID='1Kgs.22.20'>ויאמר יהוה מי יפתה את אחאב ויעל ויפל ברמת גלעד ויאמר זה בכה וזה אמר בכה׃</verse>
        <verse osisID='1Kgs.22.21'>ויצא הרוח ויעמד לפני יהוה ויאמר אני אפתנו ויאמר יהוה אליו במה׃</verse>
        <verse osisID='1Kgs.22.22'>ויאמר אצא והייתי רוח שקר בפי כל נביאיו ויאמר תפתה וגם תוכל צא ועשה כן׃</verse>
        <verse osisID='1Kgs.22.23'>ועתה הנה נתן יהוה רוח שקר בפי כל נביאיך אלה ויהוה דבר עליך רעה׃</verse>
        <verse osisID='1Kgs.22.24'>ויגש צדקיהו בן כנענה ויכה את מיכיהו על הלחי ויאמר אי זה עבר רוח יהוה מאתי לדבר אותך׃</verse>
        <verse osisID='1Kgs.22.25'>ויאמר מיכיהו הנך ראה ביום ההוא אשר תבא חדר בחדר להחבה׃</verse>
        <verse osisID='1Kgs.22.26'>ויאמר מלך ישראל קח את מיכיהו והשיבהו אל אמן שר העיר ואל יואש בן המלך׃</verse>
        <verse osisID='1Kgs.22.27'>ואמרת כה אמר המלך שימו את זה בית הכלא והאכילהו לחם לחץ ומים לחץ עד באי בשלום׃</verse>
        <verse osisID='1Kgs.22.28'>ויאמר מיכיהו אם שוב תשוב בשלום לא דבר יהוה בי ויאמר שמעו עמים כלם׃</verse>
        <verse osisID='1Kgs.22.29'>ויעל מלך ישראל ויהושפט מלך יהודה רמת גלעד׃</verse>
        <verse osisID='1Kgs.22.30'>ויאמר מלך ישראל אל יהושפט התחפש ובא במלחמה ואתה לבש בגדיך ויתחפש מלך ישראל ויבוא במלחמה׃</verse>
        <verse osisID='1Kgs.22.31'>ומלך ארם צוה את שרי הרכב אשר לו שלשים ושנים לאמר לא תלחמו את קטן ואת גדול כי אם את מלך ישראל לבדו׃</verse>
        <verse osisID='1Kgs.22.32'>ויהי כראות שרי הרכב את יהושפט והמה אמרו אך מלך ישראל הוא ויסרו עליו להלחם ויזעק יהושפט׃</verse>
        <verse osisID='1Kgs.22.33'>ויהי כראות שרי הרכב כי לא מלך ישראל הוא וישובו מאחריו׃</verse>
        <verse osisID='1Kgs.22.34'>ואיש משך בקשת לתמו ויכה את מלך ישראל בין הדבקים ובין השרין ויאמר לרכבו הפך ידך והוציאני מן המחנה כי החליתי׃</verse>
        <verse osisID='1Kgs.22.35'>ותעלה המלחמה ביום ההוא והמלך היה מעמד במרכבה נכח ארם וימת בערב ויצק דם המכה אל חיק הרכב׃</verse>
        <verse osisID='1Kgs.22.36'>ויעבר הרנה במחנה כבא השמש לאמר איש אל עירו ואיש אל ארצו׃</verse>
        <verse osisID='1Kgs.22.37'>וימת המלך ויבוא שמרון ויקברו את המלך בשמרון׃</verse>
        <verse osisID='1Kgs.22.38'>וישטף את הרכב על ברכת שמרון וילקו הכלבים את דמו והזנות רחצו כדבר יהוה אשר דבר׃</verse>
        <verse osisID='1Kgs.22.39'>ויתר דברי אחאב וכל אשר עשה ובית השן אשר בנה וכל הערים אשר בנה הלוא הם כתובים על ספר דברי הימים למלכי ישראל׃</verse>
        <verse osisID='1Kgs.22.40'>וישכב אחאב עם אבתיו וימלך אחזיהו בנו תחתיו׃</verse>
        <verse osisID='1Kgs.22.41'>ויהושפט בן אסא מלך על יהודה בשנת ארבע לאחאב מלך ישראל׃</verse>
        <verse osisID='1Kgs.22.42'>יהושפט בן שלשים וחמש שנה במלכו ועשרים וחמש שנה מלך בירושלם ושם אמו עזובה בת שלחי׃</verse>
        <verse osisID='1Kgs.22.43'>וילך בכל דרך אסא אביו לא סר ממנו לעשות הישר בעיני יהוה אך הבמות לא סרו עוד העם מזבחים ומקטרים בבמות׃</verse>
        <verse osisID='1Kgs.22.44'>וישלם יהושפט עם מלך ישראל׃</verse>
        <verse osisID='1Kgs.22.45'>ויתר דברי יהושפט וגבורתו אשר עשה ואשר נלחם הלא הם כתובים על ספר דברי הימים למלכי יהודה׃</verse>
        <verse osisID='1Kgs.22.46'>ויתר הקדש אשר נשאר בימי אסא אביו בער מן הארץ׃</verse>
        <verse osisID='1Kgs.22.47'>ומלך אין באדום נצב מלך׃</verse>
        <verse osisID='1Kgs.22.48'>יהושפט עשר אניות תרשיש ללכת אופירה לזהב ולא הלך כי נשברה אניות בעציון גבר׃</verse>
        <verse osisID='1Kgs.22.49'>אז אמר אחזיהו בן אחאב אל יהושפט ילכו עבדי עם עבדיך באניות ולא אבה יהושפט׃</verse>
        <verse osisID='1Kgs.22.50'>וישכב יהושפט עם אבתיו ויקבר עם אבתיו בעיר דוד אביו וימלך יהורם בנו תחתיו׃</verse>
        <verse osisID='1Kgs.22.51'>אחזיהו בן אחאב מלך על ישראל בשמרון בשנת שבע עשרה ליהושפט מלך יהודה וימלך על ישראל שנתים׃</verse>
        <verse osisID='1Kgs.22.52'>ויעש הרע בעיני יהוה וילך בדרך אביו ובדרך אמו ובדרך ירבעם בן נבט אשר החטיא את ישראל׃</verse>
        <verse osisID='1Kgs.22.53'>ויעבד את הבעל וישתחוה לו ויכעס את יהוה אלהי ישראל ככל אשר עשה אביו׃</verse>
      </chapter>
    </div></osisText>
</osis>
<?xml version='1.0' encoding='UTF-8'?>
<osis xsi:schemaLocation='http://www.bibletechnologies.net/2003/OSIS/namespace http://www.bibletechnologies.net/osisCore.2.1.1.xsd' xmlns='http://www.bibletechnologies.net/2003/OSIS/namespace' xmlns:xsi='http://www.w3.org/2001/XMLSchema-instance'>
  <osisText xml:lang='he' osisRefWork='Bible' osisIDWork='HEBm'>
    <header>
      <revisionDesc>
        <date>2010-02-26</date>
        <p>initial OSIS 2.1.1 version</p>
      </revisionDesc>
      <work osisWork='HEBm'>
        <title>Modern Hebrew Bible</title>
        <contributor>Sword Project</contributor>
        <creator/>
        <creator role='encoder'>ZefToOsis 1.0.0</creator>
        <subject>holy bible</subject>
        <date>2009-01-23</date>
        <description>empty</description>
        <publisher>FREE BIBLE SOFTWARE GROUP</publisher>
        <type type='OSIS'>Bible</type>
        <identifier type='OSIS'>HEBm</identifier>
        <source>http://www.crosswire.org/sword/servlet/SwordMod.Verify?modName=HebModern&amp;pkgType=win</source>
        <language type='IETF'>he</language>
        <relation/>
        <coverage>provider the bible to the world</coverage>
        <rights>i think public domain</rights>
        <scope/>
        <refSystem>Bible</refSystem>
      </work>
    </header>
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
  <div type='book' osisID='Ezek'>
      <chapter osisID='Ezek.1'>
        <title>תם עונך בת ציון לא יוסיף להגלותך פקד עונך בת אדום גלה על חטאתיך׃</title>
        <verse osisID='Ezek.1.1'>ויהי בשלשים שנה ברביעי בחמשה לחדש ואני בתוך הגולה על נהר כבר נפתחו השמים ואראה מראות אלהים׃</verse>
        <verse osisID='Ezek.1.2'>בחמשה לחדש היא השנה החמישית לגלות המלך יויכין׃</verse>
        <verse osisID='Ezek.1.3'>היה היה דבר יהוה אל יחזקאל בן בוזי הכהן בארץ כשדים על נהר כבר ותהי עליו שם יד יהוה׃</verse>
        <verse osisID='Ezek.1.4'>וארא והנה רוח סערה באה מן הצפון ענן גדול ואש מתלקחת ונגה לו סביב ומתוכה כעין החשמל מתוך האש׃</verse>
        <verse osisID='Ezek.1.5'>ומתוכה דמות ארבע חיות וזה מראיהן דמות אדם להנה׃</verse>
        <verse osisID='Ezek.1.6'>וארבעה פנים לאחת וארבע כנפים לאחת להם׃</verse>
        <verse osisID='Ezek.1.7'>ורגליהם רגל ישרה וכף רגליהם ככף רגל עגל ונצצים כעין נחשת קלל׃</verse>
        <verse osisID='Ezek.1.8'>וידו אדם מתחת כנפיהם על ארבעת רבעיהם ופניהם וכנפיהם לארבעתם׃</verse>
        <verse osisID='Ezek.1.9'>חברת אשה אל אחותה כנפיהם לא יסבו בלכתן איש אל עבר פניו ילכו׃</verse>
        <verse osisID='Ezek.1.10'>ודמות פניהם פני אדם ופני אריה אל הימין לארבעתם ופני שור מהשמאול לארבעתן ופני נשר לארבעתן׃</verse>
        <verse osisID='Ezek.1.11'>ופניהם וכנפיהם פרדות מלמעלה לאיש שתים חברות איש ושתים מכסות את גויתיהנה׃</verse>
        <verse osisID='Ezek.1.12'>ואיש אל עבר פניו ילכו אל אשר יהיה שמה הרוח ללכת ילכו לא יסבו בלכתן׃</verse>
        <verse osisID='Ezek.1.13'>ודמות החיות מראיהם כגחלי אש בערות כמראה הלפדים היא מתהלכת בין החיות ונגה לאש ומן האש יוצא ברק׃</verse>
        <verse osisID='Ezek.1.14'>והחיות רצוא ושוב כמראה הבזק׃</verse>
        <verse osisID='Ezek.1.15'>וארא החיות והנה אופן אחד בארץ אצל החיות לארבעת פניו׃</verse>
        <verse osisID='Ezek.1.16'>מראה האופנים ומעשיהם כעין תרשיש ודמות אחד לארבעתן ומראיהם ומעשיהם כאשר יהיה האופן בתוך האופן׃</verse>
        <verse osisID='Ezek.1.17'>על ארבעת רבעיהן בלכתם ילכו לא יסבו בלכתן׃</verse>
        <verse osisID='Ezek.1.18'>וגביהן וגבה להם ויראה להם וגבתם מלאת עינים סביב לארבעתן׃</verse>
        <verse osisID='Ezek.1.19'>ובלכת החיות ילכו האופנים אצלם ובהנשא החיות מעל הארץ ינשאו האופנים׃</verse>
        <verse osisID='Ezek.1.20'>על אשר יהיה שם הרוח ללכת ילכו שמה הרוח ללכת והאופנים ינשאו לעמתם כי רוח החיה באופנים׃</verse>
        <verse osisID='Ezek.1.21'>בלכתם ילכו ובעמדם יעמדו ובהנשאם מעל הארץ ינשאו האופנים לעמתם כי רוח החיה באופנים׃</verse>
        <verse osisID='Ezek.1.22'>ודמות על ראשי החיה רקיע כעין הקרח הנורא נטוי על ראשיהם מלמעלה׃</verse>
        <verse osisID='Ezek.1.23'>ותחת הרקיע כנפיהם ישרות אשה אל אחותה לאיש שתים מכסות להנה ולאיש שתים מכסות להנה את גויתיהם׃</verse>
        <verse osisID='Ezek.1.24'>ואשמע את קול כנפיהם כקול מים רבים כקול שדי בלכתם קול המלה כקול מחנה בעמדם תרפינה כנפיהן׃</verse>
        <verse osisID='Ezek.1.25'>ויהי קול מעל לרקיע אשר על ראשם בעמדם תרפינה כנפיהן׃</verse>
        <verse osisID='Ezek.1.26'>וממעל לרקיע אשר על ראשם כמראה אבן ספיר דמות כסא ועל דמות הכסא דמות כמראה אדם עליו מלמעלה׃</verse>
        <verse osisID='Ezek.1.27'>וארא כעין חשמל כמראה אש בית לה סביב ממראה מתניו ולמעלה וממראה מתניו ולמטה ראיתי כמראה אש ונגה לו סביב׃</verse>
        <verse osisID='Ezek.1.28'>כמראה הקשת אשר יהיה בענן ביום הגשם כן מראה הנגה סביב הוא מראה דמות כבוד יהוה ואראה ואפל על פני ואשמע קול מדבר׃</verse>
      </chapter>
      <chapter osisID='Ezek.2'>
        <verse osisID='Ezek.2.1'>ויאמר אלי בן אדם עמד על רגליך ואדבר אתך׃</verse>
        <verse osisID='Ezek.2.2'>ותבא בי רוח כאשר דבר אלי ותעמדני על רגלי ואשמע את מדבר אלי׃</verse>
        <verse osisID='Ezek.2.3'>ויאמר אלי בן אדם שולח אני אותך אל בני ישראל אל גוים המורדים אשר מרדו בי המה ואבותם פשעו בי עד עצם היום הזה׃</verse>
        <verse osisID='Ezek.2.4'>והבנים קשי פנים וחזקי לב אני שולח אותך אליהם ואמרת אליהם כה אמר אדני יהוה׃</verse>
        <verse osisID='Ezek.2.5'>והמה אם ישמעו ואם יחדלו כי בית מרי המה וידעו כי נביא היה בתוכם׃</verse>
        <verse osisID='Ezek.2.6'>ואתה בן אדם אל תירא מהם ומדבריהם אל תירא כי סרבים וסלונים אותך ואל עקרבים אתה יושב מדבריהם אל תירא ומפניהם אל תחת כי בית מרי המה׃</verse>
        <verse osisID='Ezek.2.7'>ודברת את דברי אליהם אם ישמעו ואם יחדלו כי מרי המה׃</verse>
        <verse osisID='Ezek.2.8'>ואתה בן אדם שמע את אשר אני מדבר אליך אל תהי מרי כבית המרי פצה פיך ואכל את אשר אני נתן אליך׃</verse>
        <verse osisID='Ezek.2.9'>ואראה והנה יד שלוחה אלי והנה בו מגלת ספר׃</verse>
        <verse osisID='Ezek.2.10'>ויפרש אותה לפני והיא כתובה פנים ואחור וכתוב אליה קנים והגה והי׃</verse>
      </chapter>
      <chapter osisID='Ezek.3'>
        <verse osisID='Ezek.3.1'>ויאמר אלי בן אדם את אשר תמצא אכול אכול את המגלה הזאת ולך דבר אל בית ישראל׃</verse>
        <verse osisID='Ezek.3.2'>ואפתח את פי ויאכלני את המגלה הזאת׃</verse>
        <verse osisID='Ezek.3.3'>ויאמר אלי בן אדם בטנך תאכל ומעיך תמלא את המגלה הזאת אשר אני נתן אליך ואכלה ותהי בפי כדבש למתוק׃</verse>
        <verse osisID='Ezek.3.4'>ויאמר אלי בן אדם לך בא אל בית ישראל ודברת בדברי אליהם׃</verse>
        <verse osisID='Ezek.3.5'>כי לא אל עם עמקי שפה וכבדי לשון אתה שלוח אל בית ישראל׃</verse>
        <verse osisID='Ezek.3.6'>לא אל עמים רבים עמקי שפה וכבדי לשון אשר לא תשמע דבריהם אם לא אליהם שלחתיך המה ישמעו אליך׃</verse>
        <verse osisID='Ezek.3.7'>ובית ישראל לא יאבו לשמע אליך כי אינם אבים לשמע אלי כי כל בית ישראל חזקי מצח וקשי לב המה׃</verse>
        <verse osisID='Ezek.3.8'>הנה נתתי את פניך חזקים לעמת פניהם ואת מצחך חזק לעמת מצחם׃</verse>
        <verse osisID='Ezek.3.9'>כשמיר חזק מצר נתתי מצחך לא תירא אותם ולא תחת מפניהם כי בית מרי המה׃</verse>
        <verse osisID='Ezek.3.10'>ויאמר אלי בן אדם את כל דברי אשר אדבר אליך קח בלבבך ובאזניך שמע׃</verse>
        <verse osisID='Ezek.3.11'>ולך בא אל הגולה אל בני עמך ודברת אליהם ואמרת אליהם כה אמר אדני יהוה אם ישמעו ואם יחדלו׃</verse>
        <verse osisID='Ezek.3.12'>ותשאני רוח ואשמע אחרי קול רעש גדול ברוך כבוד יהוה ממקומו׃</verse>
        <verse osisID='Ezek.3.13'>וקול כנפי החיות משיקות אשה אל אחותה וקול האופנים לעמתם וקול רעש גדול׃</verse>
        <verse osisID='Ezek.3.14'>ורוח נשאתני ותקחני ואלך מר בחמת רוחי ויד יהוה עלי חזקה׃</verse>
        <verse osisID='Ezek.3.15'>ואבוא אל הגולה תל אביב הישבים אל נהר כבר ואשר המה יושבים שם ואשב שם שבעת ימים משמים בתוכם׃</verse>
        <verse osisID='Ezek.3.16'>ויהי מקצה שבעת ימים ויהי דבר יהוה אלי לאמר׃</verse>
        <verse osisID='Ezek.3.17'>בן אדם צפה נתתיך לבית ישראל ושמעת מפי דבר והזהרת אותם ממני׃</verse>
        <verse osisID='Ezek.3.18'>באמרי לרשע מות תמות ולא הזהרתו ולא דברת להזהיר רשע מדרכו הרשעה לחיתו הוא רשע בעונו ימות ודמו מידך אבקש׃</verse>
        <verse osisID='Ezek.3.19'>ואתה כי הזהרת רשע ולא שב מרשעו ומדרכו הרשעה הוא בעונו ימות ואתה את נפשך הצלת׃</verse>
        <verse osisID='Ezek.3.20'>ובשוב צדיק מצדקו ועשה עול ונתתי מכשול לפניו הוא ימות כי לא הזהרתו בחטאתו ימות ולא תזכרן צדקתו אשר עשה ודמו מידך אבקש׃</verse>
        <verse osisID='Ezek.3.21'>ואתה כי הזהרתו צדיק לבלתי חטא צדיק והוא לא חטא חיו יחיה כי נזהר ואתה את נפשך הצלת׃</verse>
        <verse osisID='Ezek.3.22'>ותהי עלי שם יד יהוה ויאמר אלי קום צא אל הבקעה ושם אדבר אותך׃</verse>
        <verse osisID='Ezek.3.23'>ואקום ואצא אל הבקעה והנה שם כבוד יהוה עמד ככבוד אשר ראיתי על נהר כבר ואפל על פני׃</verse>
        <verse osisID='Ezek.3.24'>ותבא בי רוח ותעמדני על רגלי וידבר אתי ויאמר אלי בא הסגר בתוך ביתך׃</verse>
        <verse osisID='Ezek.3.25'>ואתה בן אדם הנה נתנו עליך עבותים ואסרוך בהם ולא תצא בתוכם׃</verse>
        <verse osisID='Ezek.3.26'>ולשונך אדביק אל חכך ונאלמת ולא תהיה להם לאיש מוכיח כי בית מרי המה׃</verse>
        <verse osisID='Ezek.3.27'>ובדברי אותך אפתח את פיך ואמרת אליהם כה אמר אדני יהוה השמע ישמע והחדל יחדל כי בית מרי המה׃</verse>
      </chapter>
      <chapter osisID='Ezek.4'>
        <verse osisID='Ezek.4.1'>ואתה בן אדם קח לך לבנה ונתתה אותה לפניך וחקות עליה עיר את ירושלם׃</verse>
        <verse osisID='Ezek.4.2'>ונתתה עליה מצור ובנית עליה דיק ושפכת עליה סללה ונתתה עליה מחנות ושים עליה כרים סביב׃</verse>
        <verse osisID='Ezek.4.3'>ואתה קח לך מחבת ברזל ונתתה אותה קיר ברזל בינך ובין העיר והכינתה את פניך אליה והיתה במצור וצרת עליה אות היא לבית ישראל׃</verse>
        <verse osisID='Ezek.4.4'>ואתה שכב על צדך השמאלי ושמת את עון בית ישראל עליו מספר הימים אשר תשכב עליו תשא את עונם׃</verse>
        <verse osisID='Ezek.4.5'>ואני נתתי לך את שני עונם למספר ימים שלש מאות ותשעים יום ונשאת עון בית ישראל׃</verse>
        <verse osisID='Ezek.4.6'>וכלית את אלה ושכבת על צדך הימוני שנית ונשאת את עון בית יהודה ארבעים יום יום לשנה יום לשנה נתתיו לך׃</verse>
        <verse osisID='Ezek.4.7'>ואל מצור ירושלם תכין פניך וזרעך חשופה ונבאת עליה׃</verse>
        <verse osisID='Ezek.4.8'>והנה נתתי עליך עבותים ולא תהפך מצדך אל צדך עד כלותך ימי מצורך׃</verse>
        <verse osisID='Ezek.4.9'>ואתה קח לך חטין ושערים ופול ועדשים ודחן וכסמים ונתתה אותם בכלי אחד ועשית אותם לך ללחם מספר הימים אשר אתה שוכב על צדך שלש מאות ותשעים יום תאכלנו׃</verse>
        <verse osisID='Ezek.4.10'>ומאכלך אשר תאכלנו במשקול עשרים שקל ליום מעת עד עת תאכלנו׃</verse>
        <verse osisID='Ezek.4.11'>ומים במשורה תשתה ששית ההין מעת עד עת תשתה׃</verse>
        <verse osisID='Ezek.4.12'>ועגת שערים תאכלנה והיא בגללי צאת האדם תעגנה לעיניהם׃</verse>
        <verse osisID='Ezek.4.13'>ויאמר יהוה ככה יאכלו בני ישראל את לחמם טמא בגוים אשר אדיחם שם׃</verse>
        <verse osisID='Ezek.4.14'>ואמר אהה אדני יהוה הנה נפשי לא מטמאה ונבלה וטרפה לא אכלתי מנעורי ועד עתה ולא בא בפי בשר פגול׃</verse>
        <verse osisID='Ezek.4.15'>ויאמר אלי ראה נתתי לך את צפועי הבקר תחת גללי האדם ועשית את לחמך עליהם׃</verse>
        <verse osisID='Ezek.4.16'>ויאמר אלי בן אדם הנני שבר מטה לחם בירושלם ואכלו לחם במשקל ובדאגה ומים במשורה ובשממון ישתו׃</verse>
        <verse osisID='Ezek.4.17'>למען יחסרו לחם ומים ונשמו איש ואחיו ונמקו בעונם׃</verse>
      </chapter>
      <chapter osisID='Ezek.5'>
        <verse osisID='Ezek.5.1'>ואתה בן אדם קח לך חרב חדה תער הגלבים תקחנה לך והעברת על ראשך ועל זקנך ולקחת לך מאזני משקל וחלקתם׃</verse>
        <verse osisID='Ezek.5.2'>שלשית באור תבעיר בתוך העיר כמלאת ימי המצור ולקחת את השלשית תכה בחרב סביבותיה והשלשית תזרה לרוח וחרב אריק אחריהם׃</verse>
        <verse osisID='Ezek.5.3'>ולקחת משם מעט במספר וצרת אותם בכנפיך׃</verse>
        <verse osisID='Ezek.5.4'>ומהם עוד תקח והשלכת אותם אל תוך האש ושרפת אתם באש ממנו תצא אש אל כל בית ישראל׃</verse>
        <verse osisID='Ezek.5.5'>כה אמר אדני יהוה זאת ירושלם בתוך הגוים שמתיה וסביבותיה ארצות׃</verse>
        <verse osisID='Ezek.5.6'>ותמר את משפטי לרשעה מן הגוים ואת חקותי מן הארצות אשר סביבותיה כי במשפטי מאסו וחקותי לא הלכו בהם׃</verse>
        <verse osisID='Ezek.5.7'>לכן כה אמר אדני יהוה יען המנכם מן הגוים אשר סביבותיכם בחקותי לא הלכתם ואת משפטי לא עשיתם וכמשפטי הגוים אשר סביבותיכם לא עשיתם׃</verse>
        <verse osisID='Ezek.5.8'>לכן כה אמר אדני יהוה הנני עליך גם אני ועשיתי בתוכך משפטים לעיני הגוים׃</verse>
        <verse osisID='Ezek.5.9'>ועשיתי בך את אשר לא עשיתי ואת אשר לא אעשה כמהו עוד יען כל תועבתיך׃</verse>
        <verse osisID='Ezek.5.10'>לכן אבות יאכלו בנים בתוכך ובנים יאכלו אבותם ועשיתי בך שפטים וזריתי את כל שאריתך לכל רוח׃</verse>
        <verse osisID='Ezek.5.11'>לכן חי אני נאם אדני יהוה אם לא יען את מקדשי טמאת בכל שקוציך ובכל תועבתיך וגם אני אגרע ולא תחוס עיני וגם אני לא אחמול׃</verse>
        <verse osisID='Ezek.5.12'>שלשתיך בדבר ימותו וברעב יכלו בתוכך והשלשית בחרב יפלו סביבותיך והשלישית לכל רוח אזרה וחרב אריק אחריהם׃</verse>
        <verse osisID='Ezek.5.13'>וכלה אפי והנחותי חמתי בם והנחמתי וידעו כי אני יהוה דברתי בקנאתי בכלותי חמתי בם׃</verse>
        <verse osisID='Ezek.5.14'>ואתנך לחרבה ולחרפה בגוים אשר סביבותיך לעיני כל עובר׃</verse>
        <verse osisID='Ezek.5.15'>והיתה חרפה וגדופה מוסר ומשמה לגוים אשר סביבותיך בעשותי בך שפטים באף ובחמה ובתכחות חמה אני יהוה דברתי׃</verse>
        <verse osisID='Ezek.5.16'>בשלחי את חצי הרעב הרעים בהם אשר היו למשחית אשר אשלח אותם לשחתכם ורעב אסף עליכם ושברתי לכם מטה לחם׃</verse>
        <verse osisID='Ezek.5.17'>ושלחתי עליכם רעב וחיה רעה ושכלך ודבר ודם יעבר בך וחרב אביא עליך אני יהוה דברתי׃</verse>
      </chapter>
      <chapter osisID='Ezek.6'>
        <verse osisID='Ezek.6.1'>ויהי דבר יהוה אלי לאמר׃</verse>
        <verse osisID='Ezek.6.2'>בן אדם שים פניך אל הרי ישראל והנבא אליהם׃</verse>
        <verse osisID='Ezek.6.3'>ואמרת הרי ישראל שמעו דבר אדני יהוה כה אמר אדני יהוה להרים ולגבעות לאפיקים ולגאית הנני אני מביא עליכם חרב ואבדתי במותיכם׃</verse>
        <verse osisID='Ezek.6.4'>ונשמו מזבחותיכם ונשברו חמניכם והפלתי חלליכם לפני גלוליכם׃</verse>
        <verse osisID='Ezek.6.5'>ונתתי את פגרי בני ישראל לפני גלוליהם וזריתי את עצמותיכם סביבות מזבחותיכם׃</verse>
        <verse osisID='Ezek.6.6'>בכל מושבותיכם הערים תחרבנה והבמות תישמנה למען יחרבו ויאשמו מזבחותיכם ונשברו ונשבתו גלוליכם ונגדעו חמניכם ונמחו מעשיכם׃</verse>
        <verse osisID='Ezek.6.7'>ונפל חלל בתוככם וידעתם כי אני יהוה׃</verse>
        <verse osisID='Ezek.6.8'>והותרתי בהיות לכם פליטי חרב בגוים בהזרותיכם בארצות׃</verse>
        <verse osisID='Ezek.6.9'>וזכרו פליטיכם אותי בגוים אשר נשבו שם אשר נשברתי את לבם הזונה אשר סר מעלי ואת עיניהם הזנות אחרי גלוליהם ונקטו בפניהם אל הרעות אשר עשו לכל תועבתיהם׃</verse>
        <verse osisID='Ezek.6.10'>וידעו כי אני יהוה לא אל חנם דברתי לעשות להם הרעה הזאת׃</verse>
        <verse osisID='Ezek.6.11'>כה אמר אדני יהוה הכה בכפך ורקע ברגלך ואמר אח אל כל תועבות רעות בית ישראל אשר בחרב ברעב ובדבר יפלו׃</verse>
        <verse osisID='Ezek.6.12'>הרחוק בדבר ימות והקרוב בחרב יפול והנשאר והנצור ברעב ימות וכליתי חמתי בם׃</verse>
        <verse osisID='Ezek.6.13'>וידעתם כי אני יהוה בהיות חלליהם בתוך גלוליהם סביבות מזבחותיהם אל כל גבעה רמה בכל ראשי ההרים ותחת כל עץ רענן ותחת כל אלה עבתה מקום אשר נתנו שם ריח ניחח לכל גלוליהם׃</verse>
        <verse osisID='Ezek.6.14'>ונטיתי את ידי עליהם ונתתי את הארץ שממה ומשמה ממדבר דבלתה בכל מושבותיהם וידעו כי אני יהוה׃</verse>
      </chapter>
      <chapter osisID='Ezek.7'>
        <verse osisID='Ezek.7.1'>ויהי דבר יהוה אלי לאמר׃</verse>
        <verse osisID='Ezek.7.2'>ואתה בן אדם כה אמר אדני יהוה לאדמת ישראל קץ בא הקץ על ארבעת כנפות הארץ׃</verse>
        <verse osisID='Ezek.7.3'>עתה הקץ עליך ושלחתי אפי בך ושפטתיך כדרכיך ונתתי עליך את כל תועבתיך׃</verse>
        <verse osisID='Ezek.7.4'>ולא תחוס עיני עליך ולא אחמול כי דרכיך עליך אתן ותועבותיך בתוכך תהיין וידעתם כי אני יהוה׃</verse>
        <verse osisID='Ezek.7.5'>כה אמר אדני יהוה רעה אחת רעה הנה באה׃</verse>
        <verse osisID='Ezek.7.6'>קץ בא בא הקץ הקיץ אליך הנה באה׃</verse>
        <verse osisID='Ezek.7.7'>באה הצפירה אליך יושב הארץ בא העת קרוב היום מהומה ולא הד הרים׃</verse>
        <verse osisID='Ezek.7.8'>עתה מקרוב אשפוך חמתי עליך וכליתי אפי בך ושפטתיך כדרכיך ונתתי עליך את כל תועבותיך׃</verse>
        <verse osisID='Ezek.7.9'>ולא תחוס עיני ולא אחמול כדרכיך עליך אתן ותועבותיך בתוכך תהיין וידעתם כי אני יהוה מכה׃</verse>
        <verse osisID='Ezek.7.10'>הנה היום הנה באה יצאה הצפרה צץ המטה פרח הזדון׃</verse>
        <verse osisID='Ezek.7.11'>החמס קם למטה רשע לא מהם ולא מהמונם ולא מהמהם ולא נה בהם׃</verse>
        <verse osisID='Ezek.7.12'>בא העת הגיע היום הקונה אל ישמח והמוכר אל יתאבל כי חרון אל כל המונה׃</verse>
        <verse osisID='Ezek.7.13'>כי המוכר אל הממכר לא ישוב ועוד בחיים חיתם כי חזון אל כל המונה לא ישוב ואיש בעונו חיתו לא יתחזקו׃</verse>
        <verse osisID='Ezek.7.14'>תקעו בתקוע והכין הכל ואין הלך למלחמה כי חרוני אל כל המונה׃</verse>
        <verse osisID='Ezek.7.15'>החרב בחוץ והדבר והרעב מבית אשר בשדה בחרב ימות ואשר בעיר רעב ודבר יאכלנו׃</verse>
        <verse osisID='Ezek.7.16'>ופלטו פליטיהם והיו אל ההרים כיוני הגאיות כלם המות איש בעונו׃</verse>
        <verse osisID='Ezek.7.17'>כל הידים תרפינה וכל ברכים תלכנה מים׃</verse>
        <verse osisID='Ezek.7.18'>וחגרו שקים וכסתה אותם פלצות ואל כל פנים בושה ובכל ראשיהם קרחה׃</verse>
        <verse osisID='Ezek.7.19'>כספם בחוצות ישליכו וזהבם לנדה יהיה כספם וזהבם לא יוכל להצילם ביום עברת יהוה נפשם לא ישבעו ומעיהם לא ימלאו כי מכשול עונם היה׃</verse>
        <verse osisID='Ezek.7.20'>וצבי עדיו לגאון שמהו וצלמי תועבתם שקוציהם עשו בו על כן נתתיו להם לנדה׃</verse>
        <verse osisID='Ezek.7.21'>ונתתיו ביד הזרים לבז ולרשעי הארץ לשלל וחללה׃</verse>
        <verse osisID='Ezek.7.22'>והסבותי פני מהם וחללו את צפוני ובאו בה פריצים וחללוה׃</verse>
        <verse osisID='Ezek.7.23'>עשה הרתוק כי הארץ מלאה משפט דמים והעיר מלאה חמס׃</verse>
        <verse osisID='Ezek.7.24'>והבאתי רעי גוים וירשו את בתיהם והשבתי גאון עזים ונחלו מקדשיהם׃</verse>
        <verse osisID='Ezek.7.25'>קפדה בא ובקשו שלום ואין׃</verse>
        <verse osisID='Ezek.7.26'>הוה על הוה תבוא ושמעה אל שמועה תהיה ובקשו חזון מנביא ותורה תאבד מכהן ועצה מזקנים׃</verse>
        <verse osisID='Ezek.7.27'>המלך יתאבל ונשיא ילבש שממה וידי עם הארץ תבהלנה מדרכם אעשה אותם ובמשפטיהם אשפטם וידעו כי אני יהוה׃</verse>
      </chapter>
      <chapter osisID='Ezek.8'>
        <verse osisID='Ezek.8.1'>ויהי בשנה הששית בששי בחמשה לחדש אני יושב בביתי וזקני יהודה יושבים לפני ותפל עלי שם יד אדני יהוה׃</verse>
        <verse osisID='Ezek.8.2'>ואראה והנה דמות כמראה אש ממראה מתניו ולמטה אש וממתניו ולמעלה כמראה זהר כעין החשמלה׃</verse>
        <verse osisID='Ezek.8.3'>וישלח תבנית יד ויקחני בציצת ראשי ותשא אתי רוח בין הארץ ובין השמים ותבא אתי ירושלמה במראות אלהים אל פתח שער הפנימית הפונה צפונה אשר שם מושב סמל הקנאה המקנה׃</verse>
        <verse osisID='Ezek.8.4'>והנה שם כבוד אלהי ישראל כמראה אשר ראיתי בבקעה׃</verse>
        <verse osisID='Ezek.8.5'>ויאמר אלי בן אדם שא נא עיניך דרך צפונה ואשא עיני דרך צפונה והנה מצפון לשער המזבח סמל הקנאה הזה בבאה׃</verse>
        <verse osisID='Ezek.8.6'>ויאמר אלי בן אדם הראה אתה מהם עשים תועבות גדלות אשר בית ישראל עשים פה לרחקה מעל מקדשי ועוד תשוב תראה תועבות גדלות׃</verse>
        <verse osisID='Ezek.8.7'>ויבא אתי אל פתח החצר ואראה והנה חר אחד בקיר׃</verse>
        <verse osisID='Ezek.8.8'>ויאמר אלי בן אדם חתר נא בקיר ואחתר בקיר והנה פתח אחד׃</verse>
        <verse osisID='Ezek.8.9'>ויאמר אלי בא וראה את התועבות הרעות אשר הם עשים פה׃</verse>
        <verse osisID='Ezek.8.10'>ואבוא ואראה והנה כל תבנית רמש ובהמה שקץ וכל גלולי בית ישראל מחקה על הקיר סביב סביב׃</verse>
        <verse osisID='Ezek.8.11'>ושבעים איש מזקני בית ישראל ויאזניהו בן שפן עמד בתוכם עמדים לפניהם ואיש מקטרתו בידו ועתר ענן הקטרת עלה׃</verse>
        <verse osisID='Ezek.8.12'>ויאמר אלי הראית בן אדם אשר זקני בית ישראל עשים בחשך איש בחדרי משכיתו כי אמרים אין יהוה ראה אתנו עזב יהוה את הארץ׃</verse>
        <verse osisID='Ezek.8.13'>ויאמר אלי עוד תשוב תראה תועבות גדלות אשר המה עשים׃</verse>
        <verse osisID='Ezek.8.14'>ויבא אתי אל פתח שער בית יהוה אשר אל הצפונה והנה שם הנשים ישבות מבכות את התמוז׃</verse>
        <verse osisID='Ezek.8.15'>ויאמר אלי הראית בן אדם עוד תשוב תראה תועבות גדלות מאלה׃</verse>
        <verse osisID='Ezek.8.16'>ויבא אתי אל חצר בית יהוה הפנימית והנה פתח היכל יהוה בין האולם ובין המזבח כעשרים וחמשה איש אחריהם אל היכל יהוה ופניהם קדמה והמה משתחויתם קדמה לשמש׃</verse>
        <verse osisID='Ezek.8.17'>ויאמר אלי הראית בן אדם הנקל לבית יהודה מעשות את התועבות אשר עשו פה כי מלאו את הארץ חמס וישבו להכעיסני והנם שלחים את הזמורה אל אפם׃</verse>
        <verse osisID='Ezek.8.18'>וגם אני אעשה בחמה לא תחוס עיני ולא אחמל וקראו באזני קול גדול ולא אשמע אותם׃</verse>
      </chapter>
      <chapter osisID='Ezek.9'>
        <verse osisID='Ezek.9.1'>ויקרא באזני קול גדול לאמר קרבו פקדות העיר ואיש כלי משחתו בידו׃</verse>
        <verse osisID='Ezek.9.2'>והנה ששה אנשים באים מדרך שער העליון אשר מפנה צפונה ואיש כלי מפצו בידו ואיש אחד בתוכם לבש בדים וקסת הספר במתניו ויבאו ויעמדו אצל מזבח הנחשת׃</verse>
        <verse osisID='Ezek.9.3'>וכבוד אלהי ישראל נעלה מעל הכרוב אשר היה עליו אל מפתן הבית ויקרא אל האיש הלבש הבדים אשר קסת הספר במתניו׃</verse>
        <verse osisID='Ezek.9.4'>ויאמר יהוה אלו עבר בתוך העיר בתוך ירושלם והתוית תו על מצחות האנשים הנאנחים והנאנקים על כל התועבות הנעשות בתוכה׃</verse>
        <verse osisID='Ezek.9.5'>ולאלה אמר באזני עברו בעיר אחריו והכו על תחס עיניכם ואל תחמלו׃</verse>
        <verse osisID='Ezek.9.6'>זקן בחור ובתולה וטף ונשים תהרגו למשחית ועל כל איש אשר עליו התו אל תגשו וממקדשי תחלו ויחלו באנשים הזקנים אשר לפני הבית׃</verse>
        <verse osisID='Ezek.9.7'>ויאמר אליהם טמאו את הבית ומלאו את החצרות חללים צאו ויצאו והכו בעיר׃</verse>
        <verse osisID='Ezek.9.8'>ויהי כהכותם ונאשאר אני ואפלה על פני ואזעק ואמר אהה אדני יהוה המשחית אתה את כל שארית ישראל בשפכך את חמתך על ירושלם׃</verse>
        <verse osisID='Ezek.9.9'>ויאמר אלי עון בית ישראל ויהודה גדול במאד מאד ותמלא הארץ דמים והעיר מלאה מטה כי אמרו עזב יהוה את הארץ ואין יהוה ראה׃</verse>
        <verse osisID='Ezek.9.10'>וגם אני לא תחוס עיני ולא אחמל דרכם בראשם נתתי׃</verse>
        <verse osisID='Ezek.9.11'>והנה האיש לבש הבדים אשר הקסת במתניו משיב דבר לאמר עשיתי כאשר צויתני׃</verse>
      </chapter>
      <chapter osisID='Ezek.10'>
        <verse osisID='Ezek.10.1'>ואראה והנה אל הרקיע אשר על ראש הכרבים כאבן ספיר כמראה דמות כסא נראה עליהם׃</verse>
        <verse osisID='Ezek.10.2'>ויאמר אל האיש לבש הבדים ויאמר בא אל בינות לגלגל אל תחת לכרוב ומלא חפניך גחלי אש מבינות לכרבים וזרק על העיר ויבא לעיני׃</verse>
        <verse osisID='Ezek.10.3'>והכרבים עמדים מימין לבית בבאו האיש והענן מלא את החצר הפנימית׃</verse>
        <verse osisID='Ezek.10.4'>וירם כבוד יהוה מעל הכרוב על מפתן הבית וימלא הבית את הענן והחצר מלאה את נגה כבוד יהוה׃</verse>
        <verse osisID='Ezek.10.5'>וקול כנפי הכרובים נשמע עד החצר החיצנה כקול אל שדי בדברו׃</verse>
        <verse osisID='Ezek.10.6'>ויהי בצותו את האיש לבש הבדים לאמר קח אש מבינות לגלגל מבינות לכרובים ויבא ויעמד אצל האופן׃</verse>
        <verse osisID='Ezek.10.7'>וישלח הכרוב את ידו מבינות לכרובים אל האש אשר בינות הכרבים וישא ויתן אל חפני לבש הבדים ויקח ויצא׃</verse>
        <verse osisID='Ezek.10.8'>וירא לכרבים תבנית יד אדם תחת כנפיהם׃</verse>
        <verse osisID='Ezek.10.9'>ואראה והנה ארבעה אופנים אצל הכרובים אופן אחד אצל הכרוב אחד ואופן אחד אצל הכרוב אחד ומראה האופנים כעין אבן תרשיש׃</verse>
        <verse osisID='Ezek.10.10'>ומראיהם דמות אחד לארבעתם כאשר יהיה האופן בתוך האופן׃</verse>
        <verse osisID='Ezek.10.11'>בלכתם אל ארבעת רבעיהם ילכו לא יסבו בלכתם כי המקום אשר יפנה הראש אחריו ילכו לא יסבו בלכתם׃</verse>
        <verse osisID='Ezek.10.12'>וכל בשרם וגבהם וידיהם וכנפיהם והאופנים מלאים עינים סביב לארבעתם אופניהם׃</verse>
        <verse osisID='Ezek.10.13'>לאופנים להם קורא הגלגל באזני׃</verse>
        <verse osisID='Ezek.10.14'>וארבעה פנים לאחד פני האחד פני הכרוב ופני השני פני אדם והשלישי פני אריה והרביעי פני נשר׃</verse>
        <verse osisID='Ezek.10.15'>וירמו הכרובים היא החיה אשר ראיתי בנהר כבר׃</verse>
        <verse osisID='Ezek.10.16'>ובלכת הכרובים ילכו האופנים אצלם ובשאת הכרובים את כנפיהם לרום מעל הארץ לא יסבו האופנים גם הם מאצלם׃</verse>
        <verse osisID='Ezek.10.17'>בעמדם יעמדו וברומם ירומו אותם כי רוח החיה בהם׃</verse>
        <verse osisID='Ezek.10.18'>ויצא כבוד יהוה מעל מפתן הבית ויעמד על הכרובים׃</verse>
        <verse osisID='Ezek.10.19'>וישאו הכרובים את כנפיהם וירומו מן הארץ לעיני בצאתם והאופנים לעמתם ויעמד פתח שער בית יהוה הקדמוני וכבוד אלהי ישראל עליהם מלמעלה׃</verse>
        <verse osisID='Ezek.10.20'>היא החיה אשר ראיתי תחת אלהי ישראל בנהר כבר ואדע כי כרובים המה׃</verse>
        <verse osisID='Ezek.10.21'>ארבעה ארבעה פנים לאחד וארבע כנפים לאחד ודמות ידי אדם תחת כנפיהם׃</verse>
        <verse osisID='Ezek.10.22'>ודמות פניהם המה הפנים אשר ראיתי על נהר כבר מראיהם ואותם איש אל עבר פניו ילכו׃</verse>
      </chapter>
      <chapter osisID='Ezek.11'>
        <verse osisID='Ezek.11.1'>ותשא אתי רוח ותבא אתי אל שער בית יהוה הקדמוני הפונה קדימה והנה בפתח השער עשרים וחמשה איש ואראה בתוכם את יאזניה בן עזר ואת פלטיהו בן בניהו שרי העם׃</verse>
        <verse osisID='Ezek.11.2'>ויאמר אלי בן אדם אלה האנשים החשבים און והיעצים עצת רע בעיר הזאת׃</verse>
        <verse osisID='Ezek.11.3'>האמרים לא בקרוב בנות בתים היא הסיר ואנחנו הבשר׃</verse>
        <verse osisID='Ezek.11.4'>לכן הנבא עליהם הנבא בן אדם׃</verse>
        <verse osisID='Ezek.11.5'>ותפל עלי רוח יהוה ויאמר אלי אמר כה אמר יהוה כן אמרתם בית ישראל ומעלות רוחכם אני ידעתיה׃</verse>
        <verse osisID='Ezek.11.6'>הרביתם חלליכם בעיר הזאת ומלאתם חוצתיה חלל׃</verse>
        <verse osisID='Ezek.11.7'>לכן כה אמר אדני יהוה חלליכם אשר שמתם בתוכה המה הבשר והיא הסיר ואתכם הוציא מתוכה׃</verse>
        <verse osisID='Ezek.11.8'>חרב יראתם וחרב אביא עליכם נאם אדני יהוה׃</verse>
        <verse osisID='Ezek.11.9'>והוצאתי אתכם מתוכה ונתתי אתכם ביד זרים ועשיתי בכם שפטים׃</verse>
        <verse osisID='Ezek.11.10'>בחרב תפלו על גבול ישראל אשפוט אתכם וידעתם כי אני יהוה׃</verse>
        <verse osisID='Ezek.11.11'>היא לא תהיה לכם לסיר ואתם תהיו בתוכה לבשר אל גבול ישראל אשפט אתכם׃</verse>
        <verse osisID='Ezek.11.12'>וידעתם כי אני יהוה אשר בחקי לא הלכתם ומשפטי לא עשיתם וכמשפטי הגוים אשר סביבותיכם עשיתם׃</verse>
        <verse osisID='Ezek.11.13'>ויהי כהנבאי ופלטיהו בן בניה מת ואפל על פני ואזעק קול גדול ואמר אהה אדני יהוה כלה אתה עשה את שארית ישראל׃</verse>
        <verse osisID='Ezek.11.14'>ויהי דבר יהוה אלי לאמר׃</verse>
        <verse osisID='Ezek.11.15'>בן אדם אחיך אחיך אנשי גאלתך וכל בית ישראל כלה אשר אמרו להם ישבי ירושלם רחקו מעל יהוה לנו היא נתנה הארץ למורשה׃</verse>
        <verse osisID='Ezek.11.16'>לכן אמר כה אמר אדני יהוה כי הרחקתים בגוים וכי הפיצותים בארצות ואהי להם למקדש מעט בארצות אשר באו שם׃</verse>
        <verse osisID='Ezek.11.17'>לכן אמר כה אמר אדני יהוה וקבצתי אתכם מן העמים ואספתי אתכם מן הארצות אשר נפצותם בהם ונתתי לכם את אדמת ישראל׃</verse>
        <verse osisID='Ezek.11.18'>ובאו שמה והסירו את כל שקוציה ואת כל תועבתיה ממנה׃</verse>
        <verse osisID='Ezek.11.19'>וננתי להם לב אחד ורוח חדשה אתן בקרבכם והסרתי לב האבן מבשרם ונתתי להם לב בשר׃</verse>
        <verse osisID='Ezek.11.20'>למען בחקתי ילכו ואת משפטי ישמרו ועשו אתם והיו לי לעם ואני אהיה להם לאלהים׃</verse>
        <verse osisID='Ezek.11.21'>ואל לב שקוציהם ותועבותיהם לבם הלך דרכם בראשם נתתי נאם אדני יהוה׃</verse>
        <verse osisID='Ezek.11.22'>וישאו הכרובים את כנפיהם והאופנים לעמתם וכבוד אלהי ישראל עליהם מלמעלה׃</verse>
        <verse osisID='Ezek.11.23'>ויעל כבוד יהוה מעל תוך העיר ויעמד על ההר אשר מקדם לעיר׃</verse>
        <verse osisID='Ezek.11.24'>ורוח נשאתני ותבאני כשדימה אל הגולה במראה ברוח אלהים ויעל מעלי המראה אשר ראיתי׃</verse>
        <verse osisID='Ezek.11.25'>ואדבר אל הגולה את כל דברי יהוה אשר הראני׃</verse>
      </chapter>
      <chapter osisID='Ezek.12'>
        <verse osisID='Ezek.12.1'>ויהי דבר יהוה אלי לאמר׃</verse>
        <verse osisID='Ezek.12.2'>בן אדם בתוך בית המרי אתה ישב אשר עינים להם לראות ולא ראו אזנים להם לשמע ולא שמעו כי בית מרי הם׃</verse>
        <verse osisID='Ezek.12.3'>ואתה בן אדם עשה לך כלי גולה וגלה יומם לעיניהם וגלית ממקומך אל מקום אחר לעיניהם אולי יראו כי בית מרי המה׃</verse>
        <verse osisID='Ezek.12.4'>והוצאת כליך ככלי גולה יומם לעיניהם ואתה תצא בערב לעיניהם כמוצאי גולה׃</verse>
        <verse osisID='Ezek.12.5'>לעיניהם חתר לך בקיר והוצאת בו׃</verse>
        <verse osisID='Ezek.12.6'>לעיניהם על כתף תשא בעלטה תוציא פניך תכסה ולא תראה את הארץ כי מופת נתתיך לבית ישראל׃</verse>
        <verse osisID='Ezek.12.7'>ואעש כן כאשר צויתי כלי הוצאתי ככלי גולה יומם ובערב חתרתי לי בקיר ביד בעלטה הוצאתי על כתף נשאתי לעיניהם׃</verse>
        <verse osisID='Ezek.12.8'>ויהי דבר יהוה אלי בבקר לאמר׃</verse>
        <verse osisID='Ezek.12.9'>בן אדם הלא אמרו אליך בית ישראל בית המרי מה אתה עשה׃</verse>
        <verse osisID='Ezek.12.10'>אמר אליהם כה אמר אדני יהוה הנשיא המשא הזה בירושלם וכל בית ישראל אשר המה בתוכם׃</verse>
        <verse osisID='Ezek.12.11'>אמר אני מופתכם כאשר עשיתי כן יעשה להם בגולה בשבי ילכו׃</verse>
        <verse osisID='Ezek.12.12'>והנשיא אשר בתוכם אל כתף ישא בעלטה ויצא בקיר יחתרו להוציא בו פניו יכסה יען אשר לא יראה לעין הוא את הארץ׃</verse>
        <verse osisID='Ezek.12.13'>ופרשתי את רשתי עליו ונתפש במצודתי והבאתי אתו בבלה ארץ כשדים ואותה לא יראה ושם ימות׃</verse>
        <verse osisID='Ezek.12.14'>וכל אשר סביבתיו עזרה וכל אגפיו אזרה לכל רוח וחרב אריק אחריהם׃</verse>
        <verse osisID='Ezek.12.15'>וידעו כי אני יהוה בהפיצי אותם בגוים וזריתי אותם בארצות׃</verse>
        <verse osisID='Ezek.12.16'>והותרתי מהם אנשי מספר מחרב מרעב ומדבר למען יספרו את כל תועבותיהם בגוים אשר באו שם וידעו כי אני יהוה׃</verse>
        <verse osisID='Ezek.12.17'>ויהי דבר יהוה אלי לאמר׃</verse>
        <verse osisID='Ezek.12.18'>בן אדם לחמך ברעש תאכל ומימיך ברגזה ובדאגה תשתה׃</verse>
        <verse osisID='Ezek.12.19'>ואמרת אל עם הארץ כה אמר אדני יהוה ליושבי ירושלם אל אדמת ישראל לחמם בדאגה יאכלו ומימיהם בשממון ישתו למען תשם ארצה ממלאה מחמס כל הישבים בה׃</verse>
        <verse osisID='Ezek.12.20'>והערים הנושבות תחרבנה והארץ שממה תהיה וידעתם כי אני יהוה׃</verse>
        <verse osisID='Ezek.12.21'>ויהי דבר יהוה אלי לאמר׃</verse>
        <verse osisID='Ezek.12.22'>בן אדם מה המשל הזה לכם על אדמת ישראל לאמר יארכו הימים ואבד כל חזון׃</verse>
        <verse osisID='Ezek.12.23'>לכן אמר אליהם כה אמר אדני יהוה השבתי את המשל הזה ולא ימשלו אתו עוד בישראל כי אם דבר אליהם קרבו הימים ודבר כל חזון׃</verse>
        <verse osisID='Ezek.12.24'>כי לא יהיה עוד כל חזון שוא ומקסם חלק בתוך בית ישראל׃</verse>
        <verse osisID='Ezek.12.25'>כי אני יהוה אדבר את אשר אדבר דבר ויעשה לא תמשך עוד כי בימיכם בית המרי אדבר דבר ועשיתיו נאם אדני יהוה׃</verse>
        <verse osisID='Ezek.12.26'>ויהי דבר יהוה אלי לאמר׃</verse>
        <verse osisID='Ezek.12.27'>בן אדם הנה בית ישראל אמרים החזון אשר הוא חזה לימים רבים ולעתים רחוקות הוא נבא׃</verse>
        <verse osisID='Ezek.12.28'>לכן אמר אליהם כה אמר אדני יהוה לא תמשך עוד כל דברי אשר אדבר דבר ויעשה נאם אדני יהוה׃</verse>
      </chapter>
      <chapter osisID='Ezek.13'>
        <verse osisID='Ezek.13.1'>ויהי דבר יהוה אלי לאמר׃</verse>
        <verse osisID='Ezek.13.2'>בן אדם הנבא אל נביאי ישראל הנבאים ואמרת לנביאי מלבם שמעו דבר יהוה׃</verse>
        <verse osisID='Ezek.13.3'>כה אמר אדני יהוה הוי על הנביאים הנבלים אשר הלכים אחר רוחם ולבלתי ראו׃</verse>
        <verse osisID='Ezek.13.4'>כשעלים בחרבות נביאיך ישראל היו׃</verse>
        <verse osisID='Ezek.13.5'>לא עליתם בפרצות ותגדרו גדר על בית ישראל לעמד במלחמה ביום יהוה׃</verse>
        <verse osisID='Ezek.13.6'>חזו שוא וקסם כזב האמרים נאם יהוה ויהוה לא שלחם ויחלו לקים דבר׃</verse>
        <verse osisID='Ezek.13.7'>הלוא מחזה שוא חזיתם ומקסם כזב אמרתם ואמרים נאם יהוה ואני לא דברתי׃</verse>
        <verse osisID='Ezek.13.8'>לכן כה אמר אדני יהוה יען דברכם שוא וחזיתם כזב לכן הנני אליכם נאם אדני יהוה׃</verse>
        <verse osisID='Ezek.13.9'>והיתה ידי אל הנביאים החזים שוא והקסמים כזב בסוד עמי לא יהיו ובכתב בית ישראל לא יכתבו ואל אדמת ישראל לא יבאו וידעתם כי אני אדני יהוה׃</verse>
        <verse osisID='Ezek.13.10'>יען וביען הטעו את עמי לאמר שלום ואין שלום והוא בנה חיץ והנם טחים אתו תפל׃</verse>
        <verse osisID='Ezek.13.11'>אמר אל טחי תפל ויפל היה גשם שוטף ואתנה אבני אלגביש תפלנה ורוח סערות תבקע׃</verse>
        <verse osisID='Ezek.13.12'>והנה נפל הקיר הלוא יאמר אליכם איה הטיח אשר טחתם׃</verse>
        <verse osisID='Ezek.13.13'>לכן כה אמר אדני יהוה ובקעתי רוח סערות בחמתי וגשם שטף באפי יהיה ואבני אלגביש בחמה לכלה׃</verse>
        <verse osisID='Ezek.13.14'>והרסתי את הקיר אשר טחתם תפל והגעתיהו אל הארץ ונגלה יסדו ונפלה וכליתם בתוכה וידעתם כי אני יהוה׃</verse>
        <verse osisID='Ezek.13.15'>וכליתי את חמתי בקיר ובטחים אתו תפל ואמר לכם אין הקיר ואין הטחים אתו׃</verse>
        <verse osisID='Ezek.13.16'>נביאי ישראל הנבאים אל ירושלם והחזים לה חזון שלם ואין שלם נאם אדני יהוה׃</verse>
        <verse osisID='Ezek.13.17'>ואתה בן אדם שים פניך אל בנות עמך המתנבאות מלבהן והנבא עליהן׃</verse>
        <verse osisID='Ezek.13.18'>ואמרת כה אמר אדני יהוה הוי למתפרות כסתות על כל אצילי ידי ועשות המספחות על ראש כל קומה לצודד נפשות הנפשות תצודדנה לעמי ונפשות לכנה תחיינה׃</verse>
        <verse osisID='Ezek.13.19'>ותחללנה אתי אל עמי בשעלי שערים ובפתותי לחם להמית נפשות אשר לא תמותנה ולחיות נפשות אשר לא תחיינה בכזבכם לעמי שמעי כזב׃</verse>
        <verse osisID='Ezek.13.20'>לכן כה אמר אדני יהוה הנני אל כסתותיכנה אשר אתנה מצדדות שם את הנפשות לפרחות וקרעתי אתם מעל זרועתיכם ושלחתי את הנפשות אשר אתם מצדדות את נפשים לפרחת׃</verse>
        <verse osisID='Ezek.13.21'>וקרעתי את מספחתיכם והצלתי את עמי מידכן ולא יהיו עוד בידכן למצודה וידעתן כי אני יהוה׃</verse>
        <verse osisID='Ezek.13.22'>יען הכאות לב צדיק שקר ואני לא הכאבתיו ולחזק ידי רשע לבלתי שוב מדרכו הרע להחיתו׃</verse>
        <verse osisID='Ezek.13.23'>לכן שוא לא תחזינה וקסם לא תקסמנה עוד והצלתי את עמי מידכן וידעתן כי אני יהוה׃</verse>
      </chapter>
      <chapter osisID='Ezek.14'>
        <verse osisID='Ezek.14.1'>ויבוא אלי אנשים מזקני ישראל וישבו לפני׃</verse>
        <verse osisID='Ezek.14.2'>ויהי דבר יהוה אלי לאמר׃</verse>
        <verse osisID='Ezek.14.3'>בן אדם האנשים האלה העלו גלוליהם על לבם ומכשול עונם נתנו נכח פניהם האדרש אדרש להם׃</verse>
        <verse osisID='Ezek.14.4'>לכן דבר אותם ואמרת אליהם כה אמר אדני יהוה איש איש מבית ישראל אשר יעלה את גלוליו אל לבו ומכשול עונו ישים נכח פניו ובא אל הנביא אני יהוה נעניתי לו בה ברב גלוליו׃</verse>
        <verse osisID='Ezek.14.5'>למען תפש את בית ישראל בלבם אשר נזרו מעלי בגלוליהם כלם׃</verse>
        <verse osisID='Ezek.14.6'>לכן אמר אל בית ישראל כה אמר אדני יהוה שובו והשיבו מעל גלוליכם ומעל כל תועבתיכם השיבו פניכם׃</verse>
        <verse osisID='Ezek.14.7'>כי איש איש מבית ישראל ומהגר אשר יגור בישראל וינזר מאחרי ויעל גלוליו אל לבו ומכשול עונו ישים נכח פניו ובא אל הנביא לדרש לו בי אני יהוה נענה לו בי׃</verse>
        <verse osisID='Ezek.14.8'>ונתתי פני באיש ההוא והשמתיהו לאות ולמשלים והכרתיו מתוך עמי וידעתם כי אני יהוה׃</verse>
        <verse osisID='Ezek.14.9'>והנביא כי יפתה ודבר דבר אני יהוה פתיתי את הנביא ההוא ונטיתי את ידי עליו והשמדתיו מתוך עמי ישראל׃</verse>
        <verse osisID='Ezek.14.10'>ונשאו עונם כעון הדרש כעון הנביא יהיה׃</verse>
        <verse osisID='Ezek.14.11'>למען לא יתעו עוד בית ישראל מאחרי ולא יטמאו עוד בכל פשעיהם והיו לי לעם ואני אהיה להם לאלהים נאם אדני יהוה׃</verse>
        <verse osisID='Ezek.14.12'>ויהי דבר יהוה אלי לאמר׃</verse>
        <verse osisID='Ezek.14.13'>בן אדם ארץ כי תחטא לי למעל מעל ונטיתי ידי עליה ושברתי לה מטה לחם והשלחתי בה רעב והכרתי ממנה אדם ובהמה׃</verse>
        <verse osisID='Ezek.14.14'>והיו שלשת האנשים האלה בתוכה נח דנאל ואיוב המה בצדקתם ינצלו נפשם נאם אדני יהוה׃</verse>
        <verse osisID='Ezek.14.15'>לו חיה רעה אעביר בארץ ושכלתה והיתה שממה מבלי עובר מפני החיה׃</verse>
        <verse osisID='Ezek.14.16'>שלשת האנשים האלה בתוכה חי אני נאם אדני יהוה אם בנים ואם בנות יצילו המה לבדם ינצלו והארץ תהיה שממה׃</verse>
        <verse osisID='Ezek.14.17'>או חרב אביא על הארץ ההיא ואמרתי חרב תעבר בארץ והכרתי ממנה אדם ובהמה׃</verse>
        <verse osisID='Ezek.14.18'>ושלשת האנשים האלה בתוכה חי אני נאם אדני יהוה לא יצילו בנים ובנות כי הם לבדם ינצלו׃</verse>
        <verse osisID='Ezek.14.19'>או דבר אשלח אל הארץ ההיא ושפכתי חמתי עליה בדם להכרית ממנה אדם ובהמה׃</verse>
        <verse osisID='Ezek.14.20'>ונח דנאל ואיוב בתוכה חי אני נאם אדני יהוה אם בן אם בת יצילו המה בצדקתם יצילו נפשם׃</verse>
        <verse osisID='Ezek.14.21'>כי כה אמר אדני יהוה אף כי ארבעת שפטי הרעים חרב ורעב וחיה רעה ודבר שלחתי אל ירושלם להכרית ממנה אדם ובהמה׃</verse>
        <verse osisID='Ezek.14.22'>והנה נותרה בה פלטה המוצאים בנים ובנות הנם יוצאים אליכם וראיתם את דרכם ואת עלילותם ונחמתם על הרעה אשר הבאתי על ירושלם את כל אשר הבאתי עליה׃</verse>
        <verse osisID='Ezek.14.23'>ונחמו אתכם כי תראו את דרכם ואת עלילותם וידעתם כי לא חנם עשיתי את כל אשר עשיתי בה נאם אדני יהוה׃</verse>
      </chapter>
      <chapter osisID='Ezek.15'>
        <verse osisID='Ezek.15.1'>ויהי דבר יהוה אלי לאמר׃</verse>
        <verse osisID='Ezek.15.2'>בן אדם מה יהיה עץ הגפן מכל עץ הזמורה אשר היה בעצי היער׃</verse>
        <verse osisID='Ezek.15.3'>היקח ממנו עץ לעשות למלאכה אם יקחו ממנו יתד לתלות עליו כל כלי׃</verse>
        <verse osisID='Ezek.15.4'>הנה לאש נתן לאכלה את שני קצותיו אכלה האש ותוכו נחר היצלח למלאכה׃</verse>
        <verse osisID='Ezek.15.5'>הנה בהיותו תמים לא יעשה למלאכה אף כי אש אכלתהו ויחר ונעשה עוד למלאכה׃</verse>
        <verse osisID='Ezek.15.6'>לכן כה אמר אדני יהוה כאשר עץ הגפן בעץ היער אשר נתתיו לאש לאכלה כן נתתי את ישבי ירושלם׃</verse>
        <verse osisID='Ezek.15.7'>ונתתי את פני בהם מהאש יצאו והאש תאכלם וידעתם כי אני יהוה בשומי את פני בהם׃</verse>
        <verse osisID='Ezek.15.8'>ונתתי את הארץ שממה יען מעלו מעל נאם אדני יהוה׃</verse>
      </chapter>
      <chapter osisID='Ezek.16'>
        <verse osisID='Ezek.16.1'>ויהי דבר יהוה אלי לאמר׃</verse>
        <verse osisID='Ezek.16.2'>בן אדם הודע את ירושלם את תועבתיה׃</verse>
        <verse osisID='Ezek.16.3'>ואמרת כה אמר אדני יהוה לירושלם מכרתיך ומלדתיך מארץ הכנעני אביך האמרי ואמך חתית׃</verse>
        <verse osisID='Ezek.16.4'>ומולדותיך ביום הולדת אתך לא כרת שרך ובמים לא רחצת למשעי והמלח לא המלחת והחתל לא חתלת׃</verse>
        <verse osisID='Ezek.16.5'>לא חסה עליך עין לעשות לך אחת מאלה לחמלה עליך ותשלכי אל פני השדה בגעל נפשך ביום הלדת אתך׃</verse>
        <verse osisID='Ezek.16.6'>ואעבר עליך ואראך מתבוססת בדמיך ואמר לך בדמיך חיי ואמר לך בדמיך חיי׃</verse>
        <verse osisID='Ezek.16.7'>רבבה כצמח השדה נתתיך ותרבי ותגדלי ותבאי בעדי עדיים שדים נכנו ושערך צמח ואת ערם ועריה׃</verse>
        <verse osisID='Ezek.16.8'>ואעבר עליך ואראך והנה עתך עת דדים ואפרש כנפי עליך ואכסה ערותך ואשבע לך ואבוא בברית אתך נאם אדני יהוה ותהיי לי׃</verse>
        <verse osisID='Ezek.16.9'>וארחצך במים ואשטף דמיך מעליך ואסכך בשמן׃</verse>
        <verse osisID='Ezek.16.10'>ואלבישך רקמה ואנעלך תחש ואחבשך בשש ואכסך משי׃</verse>
        <verse osisID='Ezek.16.11'>ואעדך עדי ואתנה צמידים על ידיך ורביד על גרונך׃</verse>
        <verse osisID='Ezek.16.12'>ואתן נזם על אפך ועגילים על אזניך ועטרת תפארת בראשך׃</verse>
        <verse osisID='Ezek.16.13'>ותעדי זהב וכסף ומלבושך ששי ומשי ורקמה סלת ודבש ושמן אכלתי ותיפי במאד מאד ותצלחי למלוכה׃</verse>
        <verse osisID='Ezek.16.14'>ויצא לך שם בגוים ביפיך כי כליל הוא בהדרי אשר שמתי עליך נאם אדני יהוה׃</verse>
        <verse osisID='Ezek.16.15'>ותבטחי ביפיך ותזני על שמך ותשפכי את תזנותיך על כל עובר לו יהי׃</verse>
        <verse osisID='Ezek.16.16'>ותקחי מבגדיך ותעשי לך במות טלאות ותזני עליהם לא באות ולא יהיה׃</verse>
        <verse osisID='Ezek.16.17'>ותקחי כלי תפארתך מזהבי ומכספי אשר נתתי לך ותעשי לך צלמי זכר ותזני בם׃</verse>
        <verse osisID='Ezek.16.18'>ותקחי את בגדי רקמתך ותכסים ושמני וקטרתי נתתי לפניהם׃</verse>
        <verse osisID='Ezek.16.19'>ולחמי אשר נתתי לך סלת ושמן ודבש האכלתיך ונתתיהו לפניהם לריח ניחח ויהי נאם אדני יהוה׃</verse>
        <verse osisID='Ezek.16.20'>ותקחי את בניך ואת בנותיך אשר ילדת לי ותזבחים להם לאכול המעט מתזנתך׃</verse>
        <verse osisID='Ezek.16.21'>ותשחטי את בני ותתנים בהעביר אותם להם׃</verse>
        <verse osisID='Ezek.16.22'>ואת כל תועבתיך ותזנתיך לא זכרתי את ימי נעוריך בהיותך ערם ועריה מתבוססת בדמך היית׃</verse>
        <verse osisID='Ezek.16.23'>ויהי אחרי כל רעתך אוי אוי לך נאם אדני יהוה׃</verse>
        <verse osisID='Ezek.16.24'>ותבני לך גב ותעשי לך רמה בכל רחוב׃</verse>
        <verse osisID='Ezek.16.25'>אל כל ראש דרך בנית רמתך ותתעבי את יפיך ותפשקי את רגליך לכל עובר ותרבי את תזנתך׃</verse>
        <verse osisID='Ezek.16.26'>ותזני אל בני מצרים שכניך גדלי בשר ותרבי את תזנתך להכעיסני׃</verse>
        <verse osisID='Ezek.16.27'>והנה נטיתי ידי עליך ואגרע חקך ואתנך בנפש שנאותיך בנות פלשתים הנכלמות מדרכך זמה׃</verse>
        <verse osisID='Ezek.16.28'>ותזני אל בני אשור מבלתי שבעתך ותזנים וגם לא שבעת׃</verse>
        <verse osisID='Ezek.16.29'>ותרבי את תזנותך אל ארץ כנען כשדימה וגם בזאת לא שבעת׃</verse>
        <verse osisID='Ezek.16.30'>מה אמלה לבתך נאם אדני יהוה בעשותך את כל אלה מעשה אשה זונה שלטת׃</verse>
        <verse osisID='Ezek.16.31'>בבנותיך גבך בראש כל דרך ורמתך עשיתי בכל רחוב ולא הייתי כזונה לקלס אתנן׃</verse>
        <verse osisID='Ezek.16.32'>האשה המנאפת תחת אישה תקח את זרים׃</verse>
        <verse osisID='Ezek.16.33'>לכל זנות יתנו נדה ואת נתת את נדניך לכל מאהביך ותשחדי אותם לבוא אליך מסביב בתזנותיך׃</verse>
        <verse osisID='Ezek.16.34'>ויהי בך הפך מן הנשים בתזנותיך ואחריך לא זונה ובתתך אתנן ואתנן לא נתן לך ותהי להפך׃</verse>
        <verse osisID='Ezek.16.35'>לכן זונה שמעי דבר יהוה׃</verse>
        <verse osisID='Ezek.16.36'>כה אמר אדני יהוה יען השפך נחשתך ותגלה ערותך בתזנותיך על מאהביך ועל כל גלולי תועבותיך וכדמי בניך אשר נתת להם׃</verse>
        <verse osisID='Ezek.16.37'>לכן הנני מקבץ את כל מאהביך אשר ערבת עליהם ואת כל אשר אהבת על כל אשר שנאת וקבצתי אתם עליך מסביב וגליתי ערותך אלהם וראו את כל ערותך׃</verse>
        <verse osisID='Ezek.16.38'>ושפטתיך משפטי נאפות ושפכת דם ונתתיך דם חמה וקנאה׃</verse>
        <verse osisID='Ezek.16.39'>ונתתי אותך בידם והרסו גבך ונתצו רמתיך והפשיטו אותך בגדיך ולקחו כלי תפארתך והניחוך עירם ועריה׃</verse>
        <verse osisID='Ezek.16.40'>והעלו עליך קהל ורגמו אותך באבן ובתקוך בחרבותם׃</verse>
        <verse osisID='Ezek.16.41'>ושרפו בתיך באש ועשו בך שפטים לעיני נשים רבות והשבתיך מזונה וגם אתנן לא תתני עוד׃</verse>
        <verse osisID='Ezek.16.42'>והנחתי חמתי בך וסרה קנאתי ממך ושקטתי ולא אכעס עוד׃</verse>
        <verse osisID='Ezek.16.43'>יען אשר לא זכרתי את ימי נעוריך ותרגזי לי בכל אלה וגם אני הא דרכך בראש נתתי נאם אדני יהוה ולא עשיתי את הזמה על כל תועבתיך׃</verse>
        <verse osisID='Ezek.16.44'>הנה כל המשל עליך ימשל לאמר כאמה בתה׃</verse>
        <verse osisID='Ezek.16.45'>בת אמך את געלת אישה ובניה ואחות אחותך את אשר געלו אנשיהן ובניהן אמכן חתית ואביכן אמרי׃</verse>
        <verse osisID='Ezek.16.46'>ואחותך הגדולה שמרון היא ובנותיה היושבת על שמאולך ואחותך הקטנה ממך היושבת מימינך סדם ובנותיה׃</verse>
        <verse osisID='Ezek.16.47'>ולא בדרכיהן הלכת ובתועבותיהן עשיתי כמעט קט ותשחתי מהן בכל דרכיך׃</verse>
        <verse osisID='Ezek.16.48'>חי אני נאם אדני יהוה אם עשתה סדם אחותך היא ובנותיה כאשר עשית את ובנותיך׃</verse>
        <verse osisID='Ezek.16.49'>הנה זה היה עון סדם אחותך גאון שבעת לחם ושלות השקט היה לה ולבנותיה ויד עני ואביון לא החזיקה׃</verse>
        <verse osisID='Ezek.16.50'>ותגבהינה ותעשינה תועבה לפני ואסיר אתהן כאשר ראיתי׃</verse>
        <verse osisID='Ezek.16.51'>ושמרון כחצי חטאתיך לא חטאה ותרבי את תועבותיך מהנה ותצדקי את אחותך בכל תועבתיך אשר עשיתי׃</verse>
        <verse osisID='Ezek.16.52'>גם את שאי כלמתך אשר פללת לאחותך בחטאתיך אשר התעבת מהן תצדקנה ממך וגם את בושי ושאי כלמתך בצדקתך אחיותך׃</verse>
        <verse osisID='Ezek.16.53'>ושבתי את שבותהן את שבית סדם ובנותיה ואת שבית שמרון ובנותיה ושבית שביתיך בתוכהנה׃</verse>
        <verse osisID='Ezek.16.54'>למען תשאי כלמתך ונכלמת מכל אשר עשית בנחמך אתן׃</verse>
        <verse osisID='Ezek.16.55'>ואחותיך סדם ובנותיה תשבן לקדמתן ושמרון ובנותיה תשבן לקדמתן ואת ובנותיך תשבינה לקדמתכן׃</verse>
        <verse osisID='Ezek.16.56'>ולוא היתה סדם אחותך לשמועה בפיך ביום גאוניך׃</verse>
        <verse osisID='Ezek.16.57'>בטרם תגלה רעתך כמו עת חרפת בנות ארם וכל סביבותיה בנות פלשתים השאטות אותך מסביב׃</verse>
        <verse osisID='Ezek.16.58'>את זמתך ואת תועבותיך את נשאתים נאם יהוה׃</verse>
        <verse osisID='Ezek.16.59'>כי כה אמר אדני יהוה ועשית אותך כאשר עשית אשר בזית אלה להפר ברית׃</verse>
        <verse osisID='Ezek.16.60'>וזכרתי אני את בריתי אותך בימי נעוריך והקמותי לך ברית עולם׃</verse>
        <verse osisID='Ezek.16.61'>וזכרת את דרכיך ונכלמת בקחתך את אחותיך הגדלות ממך אל הקטנות ממך ונתתי אתהן לך לבנות ולא מבריתך׃</verse>
        <verse osisID='Ezek.16.62'>והקימותי אני את בריתי אתך וידעת כי אני יהוה׃</verse>
        <verse osisID='Ezek.16.63'>למען תזכרי ובשת ולא יהיה לך עוד פתחון פה מפני כלמתך בכפרי לך לכל אשר עשית נאם אדני יהוה׃</verse>
      </chapter>
      <chapter osisID='Ezek.17'>
        <verse osisID='Ezek.17.1'>ויהי דבר יהוה אלי לאמר׃</verse>
        <verse osisID='Ezek.17.2'>בן אדם חוד חידה ומשל משל אל בית ישראל׃</verse>
        <verse osisID='Ezek.17.3'>ואמרת כה אמר אדני יהוה הנשר הגדול גדול הכנפים ארך האבר מלא הנוצה אשר לו הרקמה בא אל הלבנון ויקח את צמרת הארז׃</verse>
        <verse osisID='Ezek.17.4'>את ראש יניקותיו קטף ויביאהו אל ארץ כנען בעיר רכלים שמו׃</verse>
        <verse osisID='Ezek.17.5'>ויקח מזרע הארץ ויתנהו בשדה זרע קח על מים רבים צפצפה שמו׃</verse>
        <verse osisID='Ezek.17.6'>ויצמח ויהי לגפן סרחת שפלת קומה לפנות דליותיו אליו ושרשיו תחתיו יהיו ותהי לגפן ותעש בדים ותשלח פארות׃</verse>
        <verse osisID='Ezek.17.7'>ויהי נשר אחד גדול גדול כנפים ורב נוצה והנה הגפן הזאת כפנה שרשיה עליו ודליותיו שלחה לו להשקות אותה מערגות מטעה׃</verse>
        <verse osisID='Ezek.17.8'>אל שדה טוב אל מים רבים היא שתולה לעשות ענף ולשאת פרי להיות לגפן אדרת׃</verse>
        <verse osisID='Ezek.17.9'>אמר כה אמר אדני יהוה תצלח הלוא את שרשיה ינתק ואת פריה יקוסס ויבש כל טרפי צמחה תיבש ולא בזרע גדולה ובעם רב למשאות אותה משרשיה׃</verse>
        <verse osisID='Ezek.17.10'>והנה שתולה התצלח הלוא כגעת בה רוח הקדים תיבש יבש על ערגת צמחה תיבש׃</verse>
        <verse osisID='Ezek.17.11'>ויהי דבר יהוה אלי לאמר׃</verse>
        <verse osisID='Ezek.17.12'>אמר נא לבית המרי הלא ידעתם מה אלה אמר הנה בא מלך בבל ירושלם ויקח את מלכה ואת שריה ויבא אותם אליו בבלה׃</verse>
        <verse osisID='Ezek.17.13'>ויקח מזרע המלוכה ויכרת אתו ברית ויבא אתו באלה ואת אילי הארץ לקח׃</verse>
        <verse osisID='Ezek.17.14'>להיות ממלכה שפלה לבלתי התנשא לשמר את בריתו לעמדה׃</verse>
        <verse osisID='Ezek.17.15'>וימרד בו לשלח מלאכיו מצרים לתת לו סוסים ועם רב היצלח הימלט העשה אלה והפר ברית ונמלט׃</verse>
        <verse osisID='Ezek.17.16'>חי אני נאם אדני יהוה אם לא במקום המלך הממליך אתו אשר בזה את אלתו ואשר הפר את בריתו אתו בתוך בבל ימות׃</verse>
        <verse osisID='Ezek.17.17'>ולא בחיל גדול ובקהל רב יעשה אותו פרעה במלחמה בשפך סללה ובבנות דיק להכרית נפשות רבות׃</verse>
        <verse osisID='Ezek.17.18'>ובזה אלה להפר ברית והנה נתן ידו וכל אלה עשה לא ימלט׃</verse>
        <verse osisID='Ezek.17.19'>לכן כה אמר אדני יהוה חי אני אם לא אלתי אשר בזה ובריתי אשר הפיר ונתתיו בראשו׃</verse>
        <verse osisID='Ezek.17.20'>ופרשתי עליו רשתי ונתפש במצודתי והביאותיהו בבלה ונשפטתי אתו שם מעלו אשר מעל בי׃</verse>
        <verse osisID='Ezek.17.21'>ואת כל מברחו בכל אגפיו בחרב יפלו והנשארים לכל רוח יפרשו וידעתם כי אני יהוה דברתי׃</verse>
        <verse osisID='Ezek.17.22'>כה אמר אדני יהוה ולקחתי אני מצמרת הארז הרמה ונתתי מראש ינקותיו רך אקטף ושתלתי אני על הר גבה ותלול׃</verse>
        <verse osisID='Ezek.17.23'>בהר מרום ישראל אשתלנו ונשא ענף ועשה פרי והיה לארז אדיר ושכנו תחתיו כל צפור כל כנף בצל דליותיו תשכנה׃</verse>
        <verse osisID='Ezek.17.24'>וידעו כל עצי השדה כי אני יהוה השפלתי עץ גבה הגבהתי עץ שפל הובשתי עץ לח והפרחתי עץ יבש אני יהוה דברתי ועשיתי׃</verse>
      </chapter>
      <chapter osisID='Ezek.18'>
        <verse osisID='Ezek.18.1'>ויהי דבר יהוה אלי לאמר׃</verse>
        <verse osisID='Ezek.18.2'>מה לכם אתם משלים את המשל הזה על אדמת ישראל לאמר אבות יאכלו בסר ושני הבנים תקהינה׃</verse>
        <verse osisID='Ezek.18.3'>חי אני נאם אדני יהוה אם יהיה לכם עוד משל המשל הזה בישראל׃</verse>
        <verse osisID='Ezek.18.4'>הן כל הנפשות לי הנה כנפש האב וכנפש הבן לי הנה הנפש החטאת היא תמות׃</verse>
        <verse osisID='Ezek.18.5'>ואיש כי יהיה צדיק ועשה משפט וצדקה׃</verse>
        <verse osisID='Ezek.18.6'>אל ההרים לא אכל ועיניו לא נשא אל גלולי בית ישראל ואת אשת רעהו לא טמא ואל אשה נדה לא יקרב׃</verse>
        <verse osisID='Ezek.18.7'>ואיש לא יונה חבלתו חוב ישיב גזלה לא יגזל לחמו לרעב יתן ועירם יכסה בגד׃</verse>
        <verse osisID='Ezek.18.8'>בנשך לא יתן ותרבית לא יקח מעול ישיב ידו משפט אמת יעשה בין איש לאיש׃</verse>
        <verse osisID='Ezek.18.9'>בחקותי יהלך ומשפטי שמר לעשות אמת צדיק הוא חיה יחיה נאם אדני יהוה׃</verse>
        <verse osisID='Ezek.18.10'>והוליד בן פריץ שפך דם ועשה אח מאחד מאלה׃</verse>
        <verse osisID='Ezek.18.11'>והוא את כל אלה לא עשה כי גם אל ההרים אכל ואת אשת רעהו טמא׃</verse>
        <verse osisID='Ezek.18.12'>עני ואביון הונה גזלות גזל חבל לא ישיב ואל הגלולים נשא עיניו תועבה עשה׃</verse>
        <verse osisID='Ezek.18.13'>בנשך נתן ותרבית לקח וחי לא יחיה את כל התועבות האלה עשה מות יומת דמיו בו יהיה׃</verse>
        <verse osisID='Ezek.18.14'>והנה הוליד בן וירא את כל חטאת אביו אשר עשה וירא ולא יעשה כהן׃</verse>
        <verse osisID='Ezek.18.15'>על ההרים לא אכל ועיניו לא נשא אל גלולי בית ישראל את אשת רעהו לא טמא׃</verse>
        <verse osisID='Ezek.18.16'>ואיש לא הונה חבל לא חבל וגזלה לא גזל לחמו לרעב נתן וערום כסה בגד׃</verse>
        <verse osisID='Ezek.18.17'>מעני השיב ידו נשך ותרבית לא לקח משפטי עשה בחקותי הלך הוא לא ימות בעון אביו חיה יחיה׃</verse>
        <verse osisID='Ezek.18.18'>אביו כי עשק עשק גזל גזל אח ואשר לא טוב עשה בתוך עמיו והנה מת בעונו׃</verse>
        <verse osisID='Ezek.18.19'>ואמרתם מדע לא נשא הבן בעון האב והבן משפט וצדקה עשה את כל חקותי שמר ויעשה אתם חיה יחיה׃</verse>
        <verse osisID='Ezek.18.20'>הנפש החטאת היא תמות בן לא ישא בעון האב ואב לא ישא בעון הבן צדקת הצדיק עליו תהיה ורשעת רשע עליו תהיה׃</verse>
        <verse osisID='Ezek.18.21'>והרשע כי ישוב מכל חטאתו אשר עשה ושמר את כל חקותי ועשה משפט וצדקה חיה יחיה לא ימות׃</verse>
        <verse osisID='Ezek.18.22'>כל פשעיו אשר עשה לא יזכרו לו בצדקתו אשר עשה יחיה׃</verse>
        <verse osisID='Ezek.18.23'>החפץ אחפץ מות רשע נאם אדני יהוה הלוא בשובו מדרכיו וחיה׃</verse>
        <verse osisID='Ezek.18.24'>ובשוב צדיק מצדקתו ועשה עול ככל התועבות אשר עשה הרשע יעשה וחי כל צדקתו אשר עשה לא תזכרנה במעלו אשר מעל ובחטאתו אשר חטא בם ימות׃</verse>
        <verse osisID='Ezek.18.25'>ואמרתם לא יתכן דרך אדני שמעו נא בית ישראל הדרכי לא יתכן הלא דרכיכם לא יתכנו׃</verse>
        <verse osisID='Ezek.18.26'>בשוב צדיק מצדקתו ועשה עול ומת עליהם בעולו אשר עשה ימות׃</verse>
        <verse osisID='Ezek.18.27'>ובשוב רשע מרשעתו אשר עשה ויעש משפט וצדקה הוא את נפשו יחיה׃</verse>
        <verse osisID='Ezek.18.28'>ויראה וישוב מכל פשעיו אשר עשה חיו יחיה לא ימות׃</verse>
        <verse osisID='Ezek.18.29'>ואמרו בית ישראל לא יתכן דרך אדני הדרכי לא יתכנו בית ישראל הלא דרכיכם לא יתכן׃</verse>
        <verse osisID='Ezek.18.30'>לכן איש כדרכיו אשפט אתכם בית ישראל נאם אדני יהוה שובו והשיבו מכל פשעיכם ולא יהיה לכם למכשול עון׃</verse>
        <verse osisID='Ezek.18.31'>השליכו מעליכם את כל פשעיכם אשר פשעתם בם ועשו לכם לב חדש ורוח חדשה ולמה תמתו בית ישראל׃</verse>
        <verse osisID='Ezek.18.32'>כי לא אחפץ במות המת נאם אדני יהוה והשיבו וחיו׃</verse>
      </chapter>
      <chapter osisID='Ezek.19'>
        <verse osisID='Ezek.19.1'>ואתה שא קינה אל נשיאי ישראל׃</verse>
        <verse osisID='Ezek.19.2'>ואמרת מה אמך לביא בין אריות רבצה בתוך כפרים רבתה גוריה׃</verse>
        <verse osisID='Ezek.19.3'>ותעל אחד מגריה כפיר היה וילמד לטרף טרף אדם אכל׃</verse>
        <verse osisID='Ezek.19.4'>וישמעו אליו גוים בשחתם נתפש ויבאהו בחחים אל ארץ מצרים׃</verse>
        <verse osisID='Ezek.19.5'>ותרא כי נוחלה אבדה תקותה ותקח אחד מגריה כפיר שמתהו׃</verse>
        <verse osisID='Ezek.19.6'>ויתהלך בתוך אריות כפיר היה וילמד לטרף טרף אדם אכל׃</verse>
        <verse osisID='Ezek.19.7'>וידע אלמנותיו ועריהם החריב ותשם ארץ ומלאה מקול שאגתו׃</verse>
        <verse osisID='Ezek.19.8'>ויתנו עליו גוים סביב ממדינות ויפרשו עליו רשתם בשחתם נתפש׃</verse>
        <verse osisID='Ezek.19.9'>ויתנהו בסוגר בחחים ויבאהו אל מלך בבל יבאהו במצדות למען לא ישמע קולו עוד אל הרי ישראל׃</verse>
        <verse osisID='Ezek.19.10'>אמך כגפן בדמך על מים שתולה פריה וענפה היתה ממים רבים׃</verse>
        <verse osisID='Ezek.19.11'>ויהיו לה מטות עז אל שבטי משלים ותגבה קומתו על בין עבתים וירא בגבהו ברב דליתיו׃</verse>
        <verse osisID='Ezek.19.12'>ותתש בחמה לארץ השלכה ורוח הקדים הוביש פריה התפרקו ויבשו מטה עזה אש אכלתהו׃</verse>
        <verse osisID='Ezek.19.13'>ועתה שתולה במדבר בארץ ציה וצמא׃</verse>
        <verse osisID='Ezek.19.14'>ותצא אש ממטה בדיה פריה אכלה ולא היה בה מטה עז שבט למשול קינה היא ותהי לקינה׃</verse>
      </chapter>
      <chapter osisID='Ezek.20'>
        <verse osisID='Ezek.20.1'>ויהי בשנה השביעית בחמשי בעשור לחדש באו אנשים מזקני ישראל לדרש את יהוה וישבו לפני׃</verse>
        <verse osisID='Ezek.20.2'>ויהי דבר יהוה אלי לאמר׃</verse>
        <verse osisID='Ezek.20.3'>בן אדם דבר את זקני ישראל ואמרת אלהם כה אמר אדני יהוה הלדרש אתי אתם באים חי אני אם אדרש לכם נאם אדני יהוה׃</verse>
        <verse osisID='Ezek.20.4'>התשפט אתם התשפוט בן אדם את תועבת אבותם הודיעם׃</verse>
        <verse osisID='Ezek.20.5'>ואמרת אליהם כה אמר אדני יהוה ביום בחרי בישראל ואשא ידי לזרע בית יעקב ואודע להם בארץ מצרים ואשא ידי להם לאמר אני יהוה אלהיכם׃</verse>
        <verse osisID='Ezek.20.6'>ביום ההוא נשאתי ידי להם להוציאם מארץ מצרים אל ארץ אשר תרתי להם זבת חלב ודבש צבי היא לכל הארצות׃</verse>
        <verse osisID='Ezek.20.7'>ואמר אלהם איש שקוצי עיניו השליכו ובגלולי מצרים אל תטמאו אני יהוה אלהיכם׃</verse>
        <verse osisID='Ezek.20.8'>וימרו בי ולא אבו לשמע אלי איש את שקוצי עיניהם לא השליכו ואת גלולי מצרים לא עזבו ואמר לשפך חמתי עליהם לכלות אפי בהם בתוך ארץ מצרים׃</verse>
        <verse osisID='Ezek.20.9'>ואעש למען שמי לבלתי החל לעיני הגוים אשר המה בתוכם אשר נודעתי אליהם לעיניהם להוציאם מארץ מצרים׃</verse>
        <verse osisID='Ezek.20.10'>ואוציאם מארץ מצרים ואבאם אל המדבר׃</verse>
        <verse osisID='Ezek.20.11'>ואתן להם את חקותי ואת משפטי הודעתי אותם אשר יעשה אותם האדם וחי בהם׃</verse>
        <verse osisID='Ezek.20.12'>וגם את שבתותי נתתי להם להיות לאות ביני וביניהם לדעת כי אני יהוה מקדשם׃</verse>
        <verse osisID='Ezek.20.13'>וימרו בי בית ישראל במדבר בחקותי לא הלכו ואת משפטי מאסו אשר יעשה אתם האדם וחי בהם ואת שבתתי חללו מאד ואמר לשפך חמתי עליהם במדבר לכלותם׃</verse>
        <verse osisID='Ezek.20.14'>ואעשה למען שמי לבלתי החל לעיני הגוים אשר הוצאתים לעיניהם׃</verse>
        <verse osisID='Ezek.20.15'>וגם אני נשאתי ידי להם במדבר לבלתי הביא אותם אל הארץ אשר נתתי זבת חלב ודבש צבי היא לכל הארצות׃</verse>
        <verse osisID='Ezek.20.16'>יען במשפטי מאסו ואת חקותי לא הלכו בהם ואת שבתותי חללו כי אחרי גלוליהם לבם הלך׃</verse>
        <verse osisID='Ezek.20.17'>ותחס עיני עליהם משחתם ולא עשיתי אותם כלה במדבר׃</verse>
        <verse osisID='Ezek.20.18'>ואמר אל בניהם במדבר בחוקי אבותיכם אל תלכו ואת משפטיהם אל תשמרו ובגלוליהם אל תטמאו׃</verse>
        <verse osisID='Ezek.20.19'>אני יהוה אלהיכם בחקותי לכו ואת משפטי שמרו ועשו אותם׃</verse>
        <verse osisID='Ezek.20.20'>ואת שבתותי קדשו והיו לאות ביני וביניכם לדעת כי אני יהוה אלהיכם׃</verse>
        <verse osisID='Ezek.20.21'>וימרו בי הבנים בחקותי לא הלכו ואת משפטי לא שמרו לעשות אותם אשר יעשה אותם האדם וחי בהם את שבתותי חללו ואמר לשפך חמתי עליהם לכלות אפי בם במדבר׃</verse>
        <verse osisID='Ezek.20.22'>והשבתי את ידי ואעש למען שמי לבלתי החל לעיני הגוים אשר הוצאתי אותם לעיניהם׃</verse>
        <verse osisID='Ezek.20.23'>גם אני נשאתי את ידי להם במדבר להפיץ אתם בגוים ולזרות אותם בארצות׃</verse>
        <verse osisID='Ezek.20.24'>יען משפטי לא עשו וחקותי מאסו ואת שבתותי חללו ואחרי גלולי אבותם היו עיניהם׃</verse>
        <verse osisID='Ezek.20.25'>וגם אני נתתי להם חקים לא טובים ומשפטים לא יחיו בהם׃</verse>
        <verse osisID='Ezek.20.26'>ואטמא אותם במתנותם בהעביר כל פטר רחם למען אשמם למען אשר ידעו אשר אני יהוה׃</verse>
        <verse osisID='Ezek.20.27'>לכן דבר אל בית ישראל בן אדם ואמרת אליהם כה אמר אדני יהוה עוד זאת גדפו אותי אבותיכם במעלם בי מעל׃</verse>
        <verse osisID='Ezek.20.28'>ואביאם אל הארץ אשר נשאתי את ידי לתת אותה להם ויראו כל גבעה רמה וכל עץ עבת ויזבחו שם את זבחיהם ויתנו שם כעס קרבנם וישימו שם ריח ניחוחיהם ויסיכו שם את נסכיהם׃</verse>
        <verse osisID='Ezek.20.29'>ואמר אלהם מה הבמה אשר אתם הבאים שם ויקרא שמה במה עד היום הזה׃</verse>
        <verse osisID='Ezek.20.30'>לכן אמר אל בית ישראל כה אמר אדני יהוה הבדרך אבותיכם אתם נטמאים ואחרי שקוציהם אתם זנים׃</verse>
        <verse osisID='Ezek.20.31'>ובשאת מתנתיכם בהעביר בניכם באש אתם נטמאים לכל גלוליכם עד היום ואני אדרש לכם בית ישראל חי אני נאם אדני יהוה אם אדרש לכם׃</verse>
        <verse osisID='Ezek.20.32'>והעלה על רוחכם היו לא תהיה אשר אתם אמרים נהיה כגוים כמשפחות הארצות לשרת עץ ואבן׃</verse>
        <verse osisID='Ezek.20.33'>חי אני נאם אדני יהוה אם לא ביד חזקה ובזרוע נטויה ובחמה שפוכה אמלוך עליכם׃</verse>
        <verse osisID='Ezek.20.34'>והוצאתי אתכם מן העמים וקבצתי אתכם מן הארצות אשר נפוצתם בם ביד חזקה ובזרוע נטויה ובחמה שפוכה׃</verse>
        <verse osisID='Ezek.20.35'>והבאתי אתכם אל מדבר העמים ונשפטתי אתכם שם פנים אל פנים׃</verse>
        <verse osisID='Ezek.20.36'>כאשר נשפטתי את אבותיכם במדבר ארץ מצרים כן אשפט אתכם נאם אדני יהוה׃</verse>
        <verse osisID='Ezek.20.37'>והעברתי אתכם תחת השבט והבאתי אתכם במסרת הברית׃</verse>
        <verse osisID='Ezek.20.38'>וברותי מכם המרדים והפושעים בי מארץ מגוריהם אוציא אותם ואל אדמת ישראל לא יבוא וידעתם כי אני יהוה׃</verse>
        <verse osisID='Ezek.20.39'>ואתם בית ישראל כה אמר אדני יהוה איש גלוליו לכו עבדו ואחר אם אינכם שמעים אלי ואת שם קדשי לא תחללו עוד במתנותיכם ובגלוליכם׃</verse>
        <verse osisID='Ezek.20.40'>כי בהר קדשי בהר מרום ישראל נאם אדני יהוה שם יעבדני כל בית ישראל כלה בארץ שם ארצם ושם אדרוש את תרומתיכם ואת ראשית משאותיכם בכל קדשיכם׃</verse>
        <verse osisID='Ezek.20.41'>בריח ניחח ארצה אתכם בהוציאי אתכם מן העמים וקבצתי אתכם מן הארצות אשר נפצתם בם ונקדשתי בכם לעיני הגוים׃</verse>
        <verse osisID='Ezek.20.42'>וידעתם כי אני יהוה בהביאי אתכם אל אדמת ישראל אל הארץ אשר נשאתי את ידי לתת אותה לאבותיכם׃</verse>
        <verse osisID='Ezek.20.43'>וזכרתם שם את דרכיכם ואת כל עלילותיכם אשר נטמאתם בם ונקטתם בפניכם בכל רעותיכם אשר עשיתם׃</verse>
        <verse osisID='Ezek.20.44'>וידעתם כי אני יהוה בעשותי אתכם למען שמי לא כדרכיכם הרעים וכעלילותיכם הנשחתות בית ישראל נאם אדני יהוה׃</verse>
        <verse osisID='Ezek.20.45'>ויהי דבר יהוה אלי לאמר׃</verse>
        <verse osisID='Ezek.20.46'>בן אדם שים פניך דרך תימנה והטף אל דרום והנבא אל יער השדה נגב׃</verse>
        <verse osisID='Ezek.20.47'>ואמרת ליער הנגב שמע דבר יהוה כה אמר אדני יהוה הנני מצית בך אש ואכלה בך כל עץ לח וכל עץ יבש לא תכבה להבת שלהבת ונצרבו בה כל פנים מנגב צפונה׃</verse>
        <verse osisID='Ezek.20.48'>וראו כל בשר כי אני יהוה בערתיה לא תכבה׃</verse>
        <verse osisID='Ezek.20.49'>ואמר אהה אדני יהוה המה אמרים לי הלא ממשל משלים הוא׃</verse>
      </chapter>
      <chapter osisID='Ezek.21'>
        <verse osisID='Ezek.21.1'>ויהי דבר יהוה אלי לאמר׃</verse>
        <verse osisID='Ezek.21.2'>בן אדם שים פניך אל ירושלם והטף אל מקדשים והנבא אל אדמת ישראל׃</verse>
        <verse osisID='Ezek.21.3'>ואמרת לאדמת ישראל כה אמר יהוה הנני אליך והוצאתי חרבי מתערה והכרתי ממך צדיק ורשע׃</verse>
        <verse osisID='Ezek.21.4'>יען אשר הכרתי ממך צדיק ורשע לכן תצא חרבי מתערה אל כל בשר מנגב צפון׃</verse>
        <verse osisID='Ezek.21.5'>וידעו כל בשר כי אני יהוה הוצאתי חרבי מתערה לא תשוב עוד׃</verse>
        <verse osisID='Ezek.21.6'>ואתה בן אדם האנח בשברון מתנים ובמרירות תאנח לעיניהם׃</verse>
        <verse osisID='Ezek.21.7'>והיה כי יאמרו אליך על מה אתה נאנח ואמרת אל שמועה כי באה ונמס כל לב ורפו כל ידים וכהתה כל רוח וכל ברכים תלכנה מים הנה באה ונהיתה נאם אדני יהוה׃</verse>
        <verse osisID='Ezek.21.8'>ויהי דבר יהוה אלי לאמר׃</verse>
        <verse osisID='Ezek.21.9'>בן אדם הנבא ואמרת כה אמר אדני אמר חרב חרב הוחדה וגם מרוטה׃</verse>
        <verse osisID='Ezek.21.10'>למען טבח טבח הוחדה למען היה לה ברק מרטה או נשיש שבט בני מאסת כל עץ׃</verse>
        <verse osisID='Ezek.21.11'>ויתן אתה למרטה לתפש בכף היא הוחדה חרב והיא מרטה לתת אותה ביד הורג׃</verse>
        <verse osisID='Ezek.21.12'>זעק והילל בן אדם כי היא היתה בעמי היא בכל נשיאי ישראל מגורי אל חרב היו את עמי לכן ספק אל ירך׃</verse>
        <verse osisID='Ezek.21.13'>כי בחן ומה אם גם שבט מאסת לא יהיה נאם אדני יהוה׃</verse>
        <verse osisID='Ezek.21.14'>ואתה בן אדם הנבא והך כף אל כף ותכפל חרב שלישתה חרב חללים היא חרב חלל הגדול החדרת להם׃</verse>
        <verse osisID='Ezek.21.15'>למען למוג לב והרבה המכשלים על כל שעריהם נתתי אבחת חרב אח עשויה לברק מעטה לטבח׃</verse>
        <verse osisID='Ezek.21.16'>התאחדי הימיני השימי השמילי אנה פניך מעדות׃</verse>
        <verse osisID='Ezek.21.17'>וגם אני אכה כפי אל כפי והניחתי חמתי אני יהוה דברתי׃</verse>
        <verse osisID='Ezek.21.18'>ויהי דבר יהוה אלי לאמר׃</verse>
        <verse osisID='Ezek.21.19'>ואתה בן אדם שים לך שנים דרכים לבוא חרב מלך בבל מארץ אחד יצאו שניהם ויד ברא בראש דרך עיר ברא׃</verse>
        <verse osisID='Ezek.21.20'>דרך תשים לבוא חרב את רבת בני עמון ואת יהודה בירושלם בצורה׃</verse>
        <verse osisID='Ezek.21.21'>כי עמד מלך בבל אל אם הדרך בראש שני הדרכים לקסם קסם קלקל בחצים שאל בתרפים ראה בכבד׃</verse>
        <verse osisID='Ezek.21.22'>בימינו היה הקסם ירושלם לשום כרים לפתח פה ברצח להרים קול בתרועה לשום כרים על שערים לשפך סללה לבנות דיק׃</verse>
        <verse osisID='Ezek.21.23'>והיה להם כקסום שוא בעיניהם שבעי שבעות להם והוא מזכיר עון להתפש׃</verse>
        <verse osisID='Ezek.21.24'>לכן כה אמר אדני יהוה יען הזכרכם עונכם בהגלות פשעיכם להראות חטאותיכם בכל עלילותיכם יען הזכרכם בכף תתפשו׃</verse>
        <verse osisID='Ezek.21.25'>ואתה חלל רשע נשיא ישראל אשר בא יומו בעת עון קץ׃</verse>
        <verse osisID='Ezek.21.26'>כה אמר אדני יהוה הסיר המצנפת והרים העטרה זאת לא זאת השפלה הגבה והגבה השפיל׃</verse>
        <verse osisID='Ezek.21.27'>עוה עוה עוה אשימנה גם זאת לא היה עד בא אשר לו המשפט ונתתיו׃</verse>
        <verse osisID='Ezek.21.28'>ואתה בן אדם הנבא ואמרת כה אמר אדני יהוה אל בני עמון ואל חרפתם ואמרת חרב חרב פתוחה לטבח מרוטה להכיל למען ברק׃</verse>
        <verse osisID='Ezek.21.29'>בחזות לך שוא בקסם לך כזב לתת אותך אל צוארי חללי רשעים אשר בא יומם בעת עון קץ׃</verse>
        <verse osisID='Ezek.21.30'>השב אל תערה במקום אשר נבראת בארץ מכרותיך אשפט אתך׃</verse>
        <verse osisID='Ezek.21.31'>ושפכתי עליך זעמי באש עברתי אפיח עליך ונתתיך ביד אנשים בערים חרשי משחית׃</verse>
        <verse osisID='Ezek.21.32'>לאש תהיה לאכלה דמך יהיה בתוך הארץ לא תזכרי כי אני יהוה דברתי׃</verse>
      </chapter>
      <chapter osisID='Ezek.22'>
        <verse osisID='Ezek.22.1'>ויהי דבר יהוה אלי לאמר׃</verse>
        <verse osisID='Ezek.22.2'>ואתה בן אדם התשפט התשפט את עיר הדמים והודעתה את כל תועבותיה׃</verse>
        <verse osisID='Ezek.22.3'>ואמרת כה אמר אדני יהוה עיר שפכת דם בתוכה לבוא עתה ועשתה גלולים עליה לטמאה׃</verse>
        <verse osisID='Ezek.22.4'>בדמך אשר שפכת אשמת ובגלוליך אשר עשית טמאת ותקריבי ימיך ותבוא עד שנותיך על כן נתתיך חרפה לגוים וקלסה לכל הארצות׃</verse>
        <verse osisID='Ezek.22.5'>הקרבות והרחקות ממך יתקלסו בך טמאת השם רבת המהומה׃</verse>
        <verse osisID='Ezek.22.6'>הנה נשיאי ישראל איש לזרעו היו בך למען שפך דם׃</verse>
        <verse osisID='Ezek.22.7'>אב ואם הקלו בך לגר עשו בעשק בתוכך יתום ואלמנה הונו בך׃</verse>
        <verse osisID='Ezek.22.8'>קדשי בזית ואת שבתתי חללת׃</verse>
        <verse osisID='Ezek.22.9'>אנשי רכיל היו בך למען שפך דם ואל ההרים אכלו בך זמה עשו בתוכך׃</verse>
        <verse osisID='Ezek.22.10'>ערות אב גלה בך טמאת הנדה ענו בך׃</verse>
        <verse osisID='Ezek.22.11'>ואיש את אשת רעהו עשה תועבה ואיש את כלתו טמא בזמה ואיש את אחתו בת אביו ענה בך׃</verse>
        <verse osisID='Ezek.22.12'>שחד לקחו בך למען שפך דם נשך ותרבית לקחת ותבצעי רעיך בעשק ואתי שכחת נאם אדני יהוה׃</verse>
        <verse osisID='Ezek.22.13'>והנה הכיתי כפי אל בצעך אשר עשית ועל דמך אשר היו בתוכך׃</verse>
        <verse osisID='Ezek.22.14'>היעמד לבך אם תחזקנה ידיך לימים אשר אני עשה אותך אני יהוה דברתי ועשיתי׃</verse>
        <verse osisID='Ezek.22.15'>והפיצותי אותך בגוים וזריתיך בארצות והתמתי טמאתך ממך׃</verse>
        <verse osisID='Ezek.22.16'>ונחלת בך לעיני גוים וידעת כי אני יהוה׃</verse>
        <verse osisID='Ezek.22.17'>ויהי דבר יהוה אלי לאמר׃</verse>
        <verse osisID='Ezek.22.18'>בן אדם היו לי בית ישראל לסוג כלם נחשת ובדיל וברזל ועופרת בתוך כור סגים כסף היו׃</verse>
        <verse osisID='Ezek.22.19'>לכן כה אמר אדני יהוה יען היות כלכם לסגים לכן הנני קבץ אתכם אל תוך ירושלם׃</verse>
        <verse osisID='Ezek.22.20'>קבצת כסף ונחשת וברזל ועופרת ובדיל אל תוך כור לפחת עליו אש להנתיך כן אקבץ באפי ובחמתי והנחתי והתכתי אתכם׃</verse>
        <verse osisID='Ezek.22.21'>וכנסתי אתכם ונפחתי עליכם באש עברתי ונתכתם בתוכה׃</verse>
        <verse osisID='Ezek.22.22'>כהתוך כסף בתוך כור כן תתכו בתוכה וידעתם כי אני יהוה שפכתי חמתי עליכם׃</verse>
        <verse osisID='Ezek.22.23'>ויהי דבר יהוה אלי לאמר׃</verse>
        <verse osisID='Ezek.22.24'>בן אדם אמר לה את ארץ לא מטהרה היא לא גשמה ביום זעם׃</verse>
        <verse osisID='Ezek.22.25'>קשר נביאיה בתוכה כארי שואג טרף טרף נפש אכלו חסן ויקר יקחו אלמנותיה הרבו בתוכה׃</verse>
        <verse osisID='Ezek.22.26'>כהניה חמסו תורתי ויחללו קדשי בין קדש לחל לא הבדילו ובין הטמא לטהור לא הודיעו ומשבתותי העלימו עיניהם ואחל בתוכם׃</verse>
        <verse osisID='Ezek.22.27'>שריה בקרבה כזאבים טרפי טרף לשפך דם לאבד נפשות למען בצע בצע׃</verse>
        <verse osisID='Ezek.22.28'>ונביאיה טחו להם תפל חזים שוא וקסמים להם כזב אמרים כה אמר אדני יהוה ויהוה לא דבר׃</verse>
        <verse osisID='Ezek.22.29'>עם הארץ עשקו עשק וגזלו גזל ועני ואביון הונו ואת הגר עשקו בלא משפט׃</verse>
        <verse osisID='Ezek.22.30'>ואבקש מהם איש גדר גדר ועמד בפרץ לפני בעד הארץ לבלתי שחתה ולא מצאתי׃</verse>
        <verse osisID='Ezek.22.31'>ואשפך עליהם זעמי באש עברתי כליתים דרכם בראשם נתתי נאם אדני יהוה׃</verse>
      </chapter>
      <chapter osisID='Ezek.23'>
        <verse osisID='Ezek.23.1'>ויהי דבר יהוה אלי לאמר׃</verse>
        <verse osisID='Ezek.23.2'>בן אדם שתים נשים בנות אם אחת היו׃</verse>
        <verse osisID='Ezek.23.3'>ותזנינה במצרים בנעוריהן זנו שמה מעכו שדיהן ושם עשו דדי בתוליהן׃</verse>
        <verse osisID='Ezek.23.4'>ושמותן אהלה הגדולה ואהליבה אחותה ותהיינה לי ותלדנה בנים ובנות ושמותן שמרון אהלה וירושלם אהליבה׃</verse>
        <verse osisID='Ezek.23.5'>ותזן אהלה תחתי ותעגב על מאהביה אל אשור קרובים׃</verse>
        <verse osisID='Ezek.23.6'>לבשי תכלת פחות וסגנים בחורי חמד כלם פרשים רכבי סוסים׃</verse>
        <verse osisID='Ezek.23.7'>ותתן תזנותיה עליהם מבחר בני אשור כלם ובכל אשר עגבה בכל גלוליהם נטמאה׃</verse>
        <verse osisID='Ezek.23.8'>ואת תזנותיה ממצרים לא עזבה כי אותה שכבו בנעוריה והמה עשו דדי בתוליה וישפכו תזנותם עליה׃</verse>
        <verse osisID='Ezek.23.9'>לכן נתתיה ביד מאהביה ביד בני אשור אשר עגבה עליהם׃</verse>
        <verse osisID='Ezek.23.10'>המה גלו ערותה בניה ובנותיה לקחו ואותה בחרב הרגו ותהי שם לנשים ושפוטים עשו בה׃</verse>
        <verse osisID='Ezek.23.11'>ותרא אחותה אהליבה ותשחת עגבתה ממנה ואת תזנותיה מזנוני אחותה׃</verse>
        <verse osisID='Ezek.23.12'>אל בני אשור עגבה פחות וסגנים קרבים לבשי מכלול פרשים רכבי סוסים בחורי חמד כלם׃</verse>
        <verse osisID='Ezek.23.13'>וארא כי נטמאה דרך אחד לשתיהן׃</verse>
        <verse osisID='Ezek.23.14'>ותוסף אל תזנותיה ותרא אנשי מחקה על הקיר צלמי כשדיים חקקים בששר׃</verse>
        <verse osisID='Ezek.23.15'>חגורי אזור במתניהם סרוחי טבולים בראשיהם מראה שלישים כלם דמות בני בבל כשדים ארץ מולדתם׃</verse>
        <verse osisID='Ezek.23.16'>ותעגב עליהם למראה עיניה ותשלח מלאכים אליהם כשדימה׃</verse>
        <verse osisID='Ezek.23.17'>ויבאו אליה בני בבל למשכב דדים ויטמאו אותה בתזנותם ותטמא בם ותקע נפשה מהם׃</verse>
        <verse osisID='Ezek.23.18'>ותגל תזנותיה ותגל את ערותה ותקע נפשי מעליה כאשר נקעה נפשי מעל אחותה׃</verse>
        <verse osisID='Ezek.23.19'>ותרבה את תזנותיה לזכר את ימי נעוריה אשר זנתה בארץ מצרים׃</verse>
        <verse osisID='Ezek.23.20'>ותעגבה על פלגשיהם אשר בשר חמורים בשרם וזרמת סוסים זרמתם׃</verse>
        <verse osisID='Ezek.23.21'>ותפקדי את זמת נעוריך בעשות ממצרים דדיך למען שדי נעוריך׃</verse>
        <verse osisID='Ezek.23.22'>לכן אהליבה כה אמר אדני יהוה הנני מעיר את מאהביך עליך את אשר נקעה נפשך מהם והבאתים עליך מסביב׃</verse>
        <verse osisID='Ezek.23.23'>בני בבל וכל כשדים פקוד ושוע וקוע כל בני אשור אותם בחורי חמד פחות וסגנים כלם שלשים וקרואים רכבי סוסים כלם׃</verse>
        <verse osisID='Ezek.23.24'>ובאו עליך הצן רכב וגלגל ובקהל עמים צנה ומגן וקובע ישימו עליך סביב ונתתי לפניהם משפט ושפטוך במשפטיהם׃</verse>
        <verse osisID='Ezek.23.25'>ונתתי קנאתי בך ועשו אותך בחמה אפך ואזניך יסירו ואחריתך בחרב תפול המה בניך ובנותיך יקחו ואחריתך תאכל באש׃</verse>
        <verse osisID='Ezek.23.26'>והפשיטוך את בגדיך ולקחו כלי תפארתך׃</verse>
        <verse osisID='Ezek.23.27'>והשבתי זמתך ממך ואת זנותך מארץ מצרים ולא תשאי עיניך אליהם ומצרים לא תזכרי עוד׃</verse>
        <verse osisID='Ezek.23.28'>כי כה אמר אדני יהוה הנני נתנך ביד אשר שנאת ביד אשר נקעה נפשך מהם׃</verse>
        <verse osisID='Ezek.23.29'>ועשו אותך בשנאה ולקחו כל יגיעך ועזבוך עירם ועריה ונגלה ערות זנוניך וזמתך ותזנותיך׃</verse>
        <verse osisID='Ezek.23.30'>עשה אלה לך בזנותך אחרי גוים על אשר נטמאת בגלוליהם׃</verse>
        <verse osisID='Ezek.23.31'>בדרך אחותך הלכת ונתתי כוסה בידך׃</verse>
        <verse osisID='Ezek.23.32'>כה אמר אדני יהוה כוס אחותך תשתי העמקה והרחבה תהיה לצחק וללעג מרבה להכיל׃</verse>
        <verse osisID='Ezek.23.33'>שכרון ויגון תמלאי כוס שמה ושממה כוס אחותך שמרון׃</verse>
        <verse osisID='Ezek.23.34'>ושתית אותה ומצית ואת חרשיה תגרמי ושדיך תנתקי כי אני דברתי נאם אדני יהוה׃</verse>
        <verse osisID='Ezek.23.35'>לכן כה אמר אדני יהוה יען שכחת אותי ותשליכי אותי אחרי גוך וגם את שאי זמתך ואת תזנותיך׃</verse>
        <verse osisID='Ezek.23.36'>ויאמר יהוה אלי בן אדם התשפוט את אהלה ואת אהליבה והגד להן את תועבותיהן׃</verse>
        <verse osisID='Ezek.23.37'>כי נאפו ודם בידיהן ואת גלוליהן נאפו וגם את בניהן אשר ילדו לי העבירו להם לאכלה׃</verse>
        <verse osisID='Ezek.23.38'>עוד זאת עשו לי טמאו את מקדשי ביום ההוא ואת שבתותי חללו׃</verse>
        <verse osisID='Ezek.23.39'>ובשחטם את בניהם לגלוליהם ויבאו אל מקדשי ביום ההוא לחללו והנה כה עשו בתוך ביתי׃</verse>
        <verse osisID='Ezek.23.40'>ואף כי תשלחנה לאנשים באים ממרחק אשר מלאך שלוח אליהם והנה באו לאשר רחצת כחלת עיניך ועדית עדי׃</verse>
        <verse osisID='Ezek.23.41'>וישבת על מטה כבודה ושלחן ערוך לפניה וקטרתי ושמני שמת עליה׃</verse>
        <verse osisID='Ezek.23.42'>וקול המון שלו בה ואל אנשים מרב אדם מובאים סובאים ממדבר ויתנו צמידים אל ידיהן ועטרת תפארת על ראשיהן׃</verse>
        <verse osisID='Ezek.23.43'>ואמר לבלה נאופים עת יזנה תזנותיה והיא׃</verse>
        <verse osisID='Ezek.23.44'>ויבוא אליה כבוא אל אשה זונה כן באו אל אהלה ואל אהליבה אשת הזמה׃</verse>
        <verse osisID='Ezek.23.45'>ואנשים צדיקם המה ישפטו אותהם משפט נאפות ומשפט שפכות דם כי נאפת הנה ודם בידיהן׃</verse>
        <verse osisID='Ezek.23.46'>כי כה אמר אדני יהוה העלה עליהם קהל ונתן אתהן לזעוה ולבז׃</verse>
        <verse osisID='Ezek.23.47'>ורגמו עליהן אבן קהל וברא אותהן בחרבותם בניהם ובנותיהם יהרגו ובתיהן באש ישרפו׃</verse>
        <verse osisID='Ezek.23.48'>והשבתי זמה מן הארץ ונוסרו כל הנשים ולא תעשינה כזמתכנה׃</verse>
        <verse osisID='Ezek.23.49'>ונתנו זמתכנה עליכן וחטאי גלוליכן תשאינה וידעתם כי אני אדני יהוה׃</verse>
      </chapter>
      <chapter osisID='Ezek.24'>
        <verse osisID='Ezek.24.1'>ויהי דבר יהוה אלי בשנה התשיעית בחדש העשירי בעשור לחדש לאמר׃</verse>
        <verse osisID='Ezek.24.2'>בן אדם כתוב לך את שם היום את עצם היום הזה סמך מלך בבל אל ירושלם בעצם היום הזה׃</verse>
        <verse osisID='Ezek.24.3'>ומשל אל בית המרי משל ואמרת אליהם כה אמר אדני יהוה שפת הסיר שפת וגם יצק בו מים׃</verse>
        <verse osisID='Ezek.24.4'>אסף נתחיה אליה כל נתח טוב ירך וכתף מבחר עצמים מלא׃</verse>
        <verse osisID='Ezek.24.5'>מבחר הצאן לקוח וגם דור העצמים תחתיה רתח רתחיה גם בשלו עצמיה בתוכה׃</verse>
        <verse osisID='Ezek.24.6'>לכן כה אמר אדני יהוה אוי עיר הדמים סיר אשר חלאתה בה וחלאתה לא יצאה ממנה לנתחיה לנתחיה הוציאה לא נפל עליה גורל׃</verse>
        <verse osisID='Ezek.24.7'>כי דמה בתוכה היה על צחיח סלע שמתהו לא שפכתהו על הארץ לכסות עליו עפר׃</verse>
        <verse osisID='Ezek.24.8'>להעלות חמה לנקם נקם נתתי את דמה על צחיח סלע לבלתי הכסות׃</verse>
        <verse osisID='Ezek.24.9'>לכן כה אמר אדני יהוה אוי עיר הדמים גם אני אגדיל המדורה׃</verse>
        <verse osisID='Ezek.24.10'>הרבה העצים הדלק האש התם הבשר והרקח המרקחה והעצמות יחרו׃</verse>
        <verse osisID='Ezek.24.11'>והעמידה על גחליה רקה למען תחם וחרה נחשתה ונתכה בתוכה טמאתה תתם חלאתה׃</verse>
        <verse osisID='Ezek.24.12'>תאנים הלאת ולא תצא ממנה רבת חלאתה באש חלאתה׃</verse>
        <verse osisID='Ezek.24.13'>בטמאתך זמה יען טהרתיך ולא טהרת מטמאתך לא תטהרי עוד עד הניחי את חמתי בך׃</verse>
        <verse osisID='Ezek.24.14'>אני יהוה דברתי באה ועשיתי לא אפרע ולא אחוס ולא אנחם כדרכיך וכעלילותיך שפטוך נאם אדני יהוה׃</verse>
        <verse osisID='Ezek.24.15'>ויהי דבר יהוה אלי לאמר׃</verse>
        <verse osisID='Ezek.24.16'>בן אדם הנני לקח ממך את מחמד עיניך במגפה ולא תספד ולא תבכה ולוא תבוא דמעתך׃</verse>
        <verse osisID='Ezek.24.17'>האנק דם מתים אבל לא תעשה פארך חבוש עליך ונעליך תשים ברגליך ולא תעטה על שפם ולחם אנשים לא תאכל׃</verse>
        <verse osisID='Ezek.24.18'>ואדבר אל העם בבקר ותמת אשתי בערב ואעש בבקר כאשר צויתי׃</verse>
        <verse osisID='Ezek.24.19'>ויאמרו אלי העם הלא תגיד לנו מה אלה לנו כי אתה עשה׃</verse>
        <verse osisID='Ezek.24.20'>ואמר אליהם דבר יהוה היה אלי לאמר׃</verse>
        <verse osisID='Ezek.24.21'>אמר לבית ישראל כה אמר אדני יהוה הנני מחלל את מקדשי גאון עזכם מחמד עיניכם ומחמל נפשכם ובניכם ובנותיכם אשר עזבתם בחרב יפלו׃</verse>
        <verse osisID='Ezek.24.22'>ועשיתם כאשר עשיתי על שפם לא תעטו ולחם אנשים לא תאכלו׃</verse>
        <verse osisID='Ezek.24.23'>ופארכם על ראשיכם ונעליכם ברגליכם לא תספדו ולא תבכו ונמקתם בעונתיכם ונהמתם איש אל אחיו׃</verse>
        <verse osisID='Ezek.24.24'>והיה יחזקאל לכם למופת ככל אשר עשה תעשו בבאה וידעתם כי אני אדני יהוה׃</verse>
        <verse osisID='Ezek.24.25'>ואתה בן אדם הלוא ביום קחתי מהם את מעזם משוש תפארתם את מחמד עיניהם ואת משא נפשם בניהם ובנותיהם׃</verse>
        <verse osisID='Ezek.24.26'>ביום ההוא יבוא הפליט אליך להשמעות אזנים׃</verse>
        <verse osisID='Ezek.24.27'>ביום ההוא יפתח פיך את הפליט ותדבר ולא תאלם עוד והיית להם למופת וידעו כי אני יהוה׃</verse>
      </chapter>
      <chapter osisID='Ezek.25'>
        <verse osisID='Ezek.25.1'>ויהי דבר יהוה אלי לאמר׃</verse>
        <verse osisID='Ezek.25.2'>בן אדם שים פניך אל בני עמון והנבא עליהם׃</verse>
        <verse osisID='Ezek.25.3'>ואמרת לבני עמון שמעו דבר אדני יהוה כה אמר אדני יהוה יען אמרך האח אל מקדשי כי נחל ואל אדמת ישראל כי נשמה ואל בית יהודה כי הלכו בגולה׃</verse>
        <verse osisID='Ezek.25.4'>לכן הנני נתנך לבני קדם למורשה וישבו טירותיהם בך ונתנו בך משכניהם המה יאכלו פריך והמה ישתו חלבך׃</verse>
        <verse osisID='Ezek.25.5'>ונתתי את רבה לנוה גמלים ואת בני עמון למרבץ צאן וידעתם כי אני יהוה׃</verse>
        <verse osisID='Ezek.25.6'>כי כה אמר אדני יהוה יען מחאך יד ורקעך ברגל ותשמח בכל שאטך בנפש אל אדמת ישראל׃</verse>
        <verse osisID='Ezek.25.7'>לכן הנני נטיתי את ידי עליך ונתתיך לבג לגוים והכרתיך מן העמים והאבדתיך מן הארצות אשמידך וידעת כי אני יהוה׃</verse>
        <verse osisID='Ezek.25.8'>כה אמר אדני יהוה יען אמר מואב ושעיר הנה ככל הגוים בית יהודה׃</verse>
        <verse osisID='Ezek.25.9'>לכן הנני פתח את כתף מואב מהערים מעריו מקצהו צבי ארץ בית הישימת בעל מעון וקריתמה׃</verse>
        <verse osisID='Ezek.25.10'>לבני קדם על בני עמון ונתתיה למורשה למען לא תזכר בני עמון בגוים׃</verse>
        <verse osisID='Ezek.25.11'>ובמואב אעשה שפטים וידעו כי אני יהוה׃</verse>
        <verse osisID='Ezek.25.12'>כה אמר אדני יהוה יען עשות אדום בנקם נקם לבית יהודה ויאשמו אשום ונקמו בהם׃</verse>
        <verse osisID='Ezek.25.13'>לכן כה אמר אדני יהוה ונטתי ידי על אדום והכרתי ממנה אדם ובהמה ונתתיה חרבה מתימן ודדנה בחרב יפלו׃</verse>
        <verse osisID='Ezek.25.14'>ונתתי את נקמתי באדום ביד עמי ישראל ועשו באדום כאפי וכחמתי וידעו את נקמתי נאם אדני יהוה׃</verse>
        <verse osisID='Ezek.25.15'>כה אמר אדני יהוה יען עשות פלשתים בנקמה וינקמו נקם בשאט בנפש למשחית איבת עולם׃</verse>
        <verse osisID='Ezek.25.16'>לכן כה אמר אדני יהוה הנני נוטה ידי על פלשתים והכרתי את כרתים והאבדתי את שארית חוף הים׃</verse>
        <verse osisID='Ezek.25.17'>ועשיתי בם נקמות גדלות בתוכחות חמה וידעו כי אני יהוה בתתי את נקמתי בם׃</verse>
      </chapter>
      <chapter osisID='Ezek.26'>
        <verse osisID='Ezek.26.1'>ויהי בעשתי עשרה שנה באחד לחדש היה דבר יהוה אלי לאמר׃</verse>
        <verse osisID='Ezek.26.2'>בן אדם יען אשר אמרה צר על ירושלם האח נשברה דלתות העמים נסבה אלי אמלאה החרבה׃</verse>
        <verse osisID='Ezek.26.3'>לכן כה אמר אדני יהוה הנני עליך צר והעליתי עליך גוים רבים כהעלות הים לגליו׃</verse>
        <verse osisID='Ezek.26.4'>ושחתו חמות צר והרסו מגדליה וסחיתי עפרה ממנה ונתתי אותה לצחיח סלע׃</verse>
        <verse osisID='Ezek.26.5'>משטח חרמים תהיה בתוך הים כי אני דברתי נאם אדני יהוה והיתה לבז לגוים׃</verse>
        <verse osisID='Ezek.26.6'>ובנותיה אשר בשדה בחרב תהרגנה וידעו כי אני יהוה׃</verse>
        <verse osisID='Ezek.26.7'>כי כה אמר אדני יהוה הנני מביא אל צר נבוכדראצר מלך בבל מצפון מלך מלכים בסוס וברכב ובפרשים וקהל ועם רב׃</verse>
        <verse osisID='Ezek.26.8'>בנותיך בשדה בחרב יהרג ונתן עליך דיק ושפך עליך סללה והקים עליך צנה׃</verse>
        <verse osisID='Ezek.26.9'>ומחי קבלו יתן בחמותיך ומגדלתיך יתץ בחרבותיו׃</verse>
        <verse osisID='Ezek.26.10'>משפעת סוסיו יכסך אבקם מקול פרש וגלגל ורכב תרעשנה חומותיך בבאו בשעריך כמבואי עיר מבקעה׃</verse>
        <verse osisID='Ezek.26.11'>בפרסות סוסיו ירמס את כל חוצותיך עמך בחרב יהרג ומצבות עזך לארץ תרד׃</verse>
        <verse osisID='Ezek.26.12'>ושללו חילך ובזזו רכלתך והרסו חומותיך ובתי חמדתך יתצו ואבניך ועציך ועפרך בתוך מים ישימו׃</verse>
        <verse osisID='Ezek.26.13'>והשבתי המון שיריך וקול כנוריך לא ישמע עוד׃</verse>
        <verse osisID='Ezek.26.14'>ונתתיך לצחיח סלע משטח חרמים תהיה לא תבנה עוד כי אני יהוה דברתי נאם אדני יהוה׃</verse>
        <verse osisID='Ezek.26.15'>כה אמר אדני יהוה לצור הלא מקול מפלתך באנק חלל בהרג הרג בתוכך ירעשו האיים׃</verse>
        <verse osisID='Ezek.26.16'>וירדו מעל כסאותם כל נשיאי הים והסירו את מעיליהם ואת בגדי רקמתם יפשטו חרדות ילבשו על הארץ ישבו וחרדו לרגעים ושממו עליך׃</verse>
        <verse osisID='Ezek.26.17'>ונשאו עליך קינה ואמרו לך איך אבדת נושבת מימים העיר ההללה אשר היתה חזקה בים היא וישביה אשר נתנו חתיתם לכל יושביה׃</verse>
        <verse osisID='Ezek.26.18'>עתה יחרדו האין יום מפלתך ונבהלו האיים אשר בים מצאתך׃</verse>
        <verse osisID='Ezek.26.19'>כי כה אמר אדני יהוה בתתי אתך עיר נחרבת כערים אשר לא נושבו בהעלות עליך את תהום וכסוך המים הרבים׃</verse>
        <verse osisID='Ezek.26.20'>והורדתיך את יורדי בור אל עם עולם והושבתיך בארץ תחתיות כחרבות מעולם את יורדי בור למען לא תשבי ונתתי צבי בארץ חיים׃</verse>
        <verse osisID='Ezek.26.21'>בלהות אתנך ואינך ותבקשי ולא תמצאי עוד לעולם נאם אדני יהוה׃</verse>
      </chapter>
      <chapter osisID='Ezek.27'>
        <verse osisID='Ezek.27.1'>ויהי דבר יהוה אלי לאמר׃</verse>
        <verse osisID='Ezek.27.2'>ואתה בן אדם שא על צר קינה׃</verse>
        <verse osisID='Ezek.27.3'>ואמרת לצור הישבתי על מבואת ים רכלת העמים אל איים רבים כה אמר אדני יהוה צור את אמרת אני כלילת יפי׃</verse>
        <verse osisID='Ezek.27.4'>בלב ימים גבוליך בניך כללו יפיך׃</verse>
        <verse osisID='Ezek.27.5'>ברושים משניר בנו לך את כל לחתים ארז מלבנון לקחו לעשות תרן עליך׃</verse>
        <verse osisID='Ezek.27.6'>אלונים מבשן עשו משוטיך קרשך עשו שן בת אשרים מאיי כתים׃</verse>
        <verse osisID='Ezek.27.7'>שש ברקמה ממצרים היה מפרשך להיות לך לנס תכלת וארגמן מאיי אלישה היה מכסך׃</verse>
        <verse osisID='Ezek.27.8'>ישבי צידון וארוד היו שטים לך חכמיך צור היו בך המה חבליך׃</verse>
        <verse osisID='Ezek.27.9'>זקני גבל וחכמיה היו בך מחזיקי בדקך כל אניות הים ומלחיהם היו בך לערב מערבך׃</verse>
        <verse osisID='Ezek.27.10'>פרס ולוד ופוט היו בחילך אנשי מלחמתך מגן וכובע תלו בך המה נתנו הדרך׃</verse>
        <verse osisID='Ezek.27.11'>בני ארוד וחילך על חומותיך סביב וגמדים במגדלותיך היו שלטיהם תלו על חומותיך סביב המה כללו יפיך׃</verse>
        <verse osisID='Ezek.27.12'>תרשיש סחרתך מרב כל הון בכסף ברזל בדיל ועופרת נתנו עזבוניך׃</verse>
        <verse osisID='Ezek.27.13'>יון תבל ומשך המה רכליך בנפש אדם וכלי נחשת נתנו מערבך׃</verse>
        <verse osisID='Ezek.27.14'>מבית תוגרמה סוסים ופרשים ופרדים נתנו עזבוניך׃</verse>
        <verse osisID='Ezek.27.15'>בני דדן רכליך איים רבים סחרת ידך קרנות שן והובנים השיבו אשכרך׃</verse>
        <verse osisID='Ezek.27.16'>ארם סחרתך מרב מעשיך בנפך ארגמן ורקמה ובוץ וראמת וכדכד נתנו בעזבוניך׃</verse>
        <verse osisID='Ezek.27.17'>יהודה וארץ ישראל המה רכליך בחטי מנית ופנג ודבש ושמן וצרי נתנו מערבך׃</verse>
        <verse osisID='Ezek.27.18'>דמשק סחרתך ברב מעשיך מרב כל הון ביין חלבון וצמר צחר׃</verse>
        <verse osisID='Ezek.27.19'>ודן ויון מאוזל בעזבוניך נתנו ברזל עשות קדה וקנה במערבך היה׃</verse>
        <verse osisID='Ezek.27.20'>דדן רכלתך בבגדי חפש לרכבה׃</verse>
        <verse osisID='Ezek.27.21'>ערב וכל נשיאי קדר המה סחרי ידך בכרים ואילים ועתודים בם סחריך׃</verse>
        <verse osisID='Ezek.27.22'>רכלי שבא ורעמה המה רכליך בראש כל בשם ובכל אבן יקרה וזהב נתנו עזבוניך׃</verse>
        <verse osisID='Ezek.27.23'>חרן וכנה ועדן רכלי שבא אשור כלמד רכלתך׃</verse>
        <verse osisID='Ezek.27.24'>המה רכליך במכללים בגלומי תכלת ורקמה ובגנזי ברמים בחבלים חבשים וארזים במרכלתך׃</verse>
        <verse osisID='Ezek.27.25'>אניות תרשיש שרותיך מערבך ותמלאי ותכבדי מאד בלב ימים׃</verse>
        <verse osisID='Ezek.27.26'>במים רבים הביאוך השטים אתך רוח הקדים שברך בלב ימים׃</verse>
        <verse osisID='Ezek.27.27'>הונך ועזבוניך מערבך מלחיך וחבליך מחזיקי בדקך וערבי מערבך וכל אנשי מלחמתך אשר בך ובכל קהלך אשר בתוכך יפלו בלב ימים ביום מפלתך׃</verse>
        <verse osisID='Ezek.27.28'>לקול זעקת חבליך ירעשו מגרשות׃</verse>
        <verse osisID='Ezek.27.29'>וירדו מאניותיהם כל תפשי משוט מלחים כל חבלי הים אל הארץ יעמדו׃</verse>
        <verse osisID='Ezek.27.30'>והשמיעו עליך בקולם ויזעקו מרה ויעלו עפר על ראשיהם באפר יתפלשו׃</verse>
        <verse osisID='Ezek.27.31'>והקריחו אליך קרחה וחגרו שקים ובכו אליך במר נפש מספד מר׃</verse>
        <verse osisID='Ezek.27.32'>ונשאו אליך בניהם קינה וקוננו עליך מי כצור כדמה בתוך הים׃</verse>
        <verse osisID='Ezek.27.33'>בצאת עזבוניך מימים השבעת עמים רבים ברב הוניך ומערביך העשרת מלכי ארץ׃</verse>
        <verse osisID='Ezek.27.34'>עת נשברת מימים במעמקי מים מערבך וכל קהלך בתוכך נפלו׃</verse>
        <verse osisID='Ezek.27.35'>כל ישבי האיים שממו עליך ומלכיהם שערו שער רעמו פנים׃</verse>
        <verse osisID='Ezek.27.36'>סחרים בעמים שרקו עליך בלהות היית ואינך עד עולם׃</verse>
      </chapter>
      <chapter osisID='Ezek.28'>
        <verse osisID='Ezek.28.1'>ויהי דבר יהוה אלי לאמר׃</verse>
        <verse osisID='Ezek.28.2'>בן אדם אמר לנגיד צר כה אמר אדני יהוה יען גבה לבך ותאמר אל אני מושב אלהים ישבתי בלב ימים ואתה אדם ולא אל ותתן לבך כלב אלהים׃</verse>
        <verse osisID='Ezek.28.3'>הנה חכם אתה מדנאל כל סתום לא עממוך׃</verse>
        <verse osisID='Ezek.28.4'>בחכמתך ובתבונתך עשית לך חיל ותעש זהב וכסף באוצרותיך׃</verse>
        <verse osisID='Ezek.28.5'>ברב חכמתך ברכלתך הרבית חילך ויגבה לבבך בחילך׃</verse>
        <verse osisID='Ezek.28.6'>לכן כה אמר אדני יהוה יען תתך את לבבך כלב אלהים׃</verse>
        <verse osisID='Ezek.28.7'>לכן הנני מביא עליך זרים עריצי גוים והריקו חרבותם על יפי חכמתך וחללו יפעתך׃</verse>
        <verse osisID='Ezek.28.8'>לשחת יורדוך ומתה ממותי חלל בלב ימים׃</verse>
        <verse osisID='Ezek.28.9'>האמר תאמר אלהים אני לפני הרגך ואתה אדם ולא אל ביד מחלליך׃</verse>
        <verse osisID='Ezek.28.10'>מותי ערלים תמות ביד זרים כי אני דברתי נאם אדני יהוה׃</verse>
        <verse osisID='Ezek.28.11'>ויהי דבר יהוה אלי לאמר׃</verse>
        <verse osisID='Ezek.28.12'>בן אדם שא קינה על מלך צור ואמרת לו כה אמר אדני יהוה אתה חותם תכנית מלא חכמה וכליל יפי׃</verse>
        <verse osisID='Ezek.28.13'>בעדן גן אלהים היית כל אבן יקרה מסכתך אדם פטדה ויהלם תרשיש שהם וישפה ספיר נפך וברקת וזהב מלאכת תפיך ונקביך בך ביום הבראך כוננו׃</verse>
        <verse osisID='Ezek.28.14'>את כרוב ממשח הסוכך ונתתיך בהר קדש אלהים היית בתוך אבני אש התהלכת׃</verse>
        <verse osisID='Ezek.28.15'>תמים אתה בדרכיך מיום הבראך עד נמצא עולתה בך׃</verse>
        <verse osisID='Ezek.28.16'>ברב רכלתך מלו תוכך חמס ותחטא ואחללך מהר אלהים ואבדך כרוב הסכך מתוך אבני אש׃</verse>
        <verse osisID='Ezek.28.17'>גבה לבך ביפיך שחת חכמתך על יפעתך על ארץ השלכתיך לפני מלכים נתתיך לראוה בך׃</verse>
        <verse osisID='Ezek.28.18'>מרב עוניך בעול רכלתך חללת מקדשיך ואוצא אש מתוכך היא אכלתך ואתנך לאפר על הארץ לעיני כל ראיך׃</verse>
        <verse osisID='Ezek.28.19'>כל יודעיך בעמים שממו עליך בלהות היית ואינך עד עולם׃</verse>
        <verse osisID='Ezek.28.20'>ויהי דבר יהוה אלי לאמר׃</verse>
        <verse osisID='Ezek.28.21'>בן אדם שים פניך אל צידון והנבא עליה׃</verse>
        <verse osisID='Ezek.28.22'>ואמרת כה אמר אדני יהוה הנני עליך צידון ונכבדתי בתוכך וידעו כי אני יהוה בעשותי בה שפטים ונקדשתי בה׃</verse>
        <verse osisID='Ezek.28.23'>ושלחתי בה דבר ודם בחוצותיה ונפלל חלל בתוכה בחרב עליה מסביב וידעו כי אני יהוה׃</verse>
        <verse osisID='Ezek.28.24'>ולא יהיה עוד לבית ישראל סלון ממאיר וקוץ מכאב מכל סביבתם השאטים אותם וידעו כי אני אדני יהוה׃</verse>
        <verse osisID='Ezek.28.25'>כה אמר אדני יהוה בקבצי את בית ישראל מן העמים אשר נפצו בם ונקדשתי בם לעיני הגוים וישבו על אדמתם אשר נתתי לעבדי ליעקב׃</verse>
        <verse osisID='Ezek.28.26'>וישבו עליה לבטח ובנו בתים ונטעו כרמים וישבו לבטח בעשותי שפטים בכל השאטים אתם מסביבותם וידעו כי אני יהוה אלהיהם׃</verse>
      </chapter>
      <chapter osisID='Ezek.29'>
        <verse osisID='Ezek.29.1'>בשנה העשרית בעשרי בשנים עשר לחדש היה דבר יהוה אלי לאמר׃</verse>
        <verse osisID='Ezek.29.2'>בן אדם שים פניך על פרעה מלך מצרים והנבא עליו ועל מצרים כלה׃</verse>
        <verse osisID='Ezek.29.3'>דבר ואמרת כה אמר אדני יהוה הנני עליך פרעה מלך מצרים התנים הגדול הרבץ בתוך יאריו אשר אמר לי יארי ואני עשיתני׃</verse>
        <verse osisID='Ezek.29.4'>ונתתי חחיים בלחייך והדבקתי דגת יאריך בקשקשתיך והעליתיך מתוך יאריך ואת כל דגת יאריך בקשקשתיך תדבק׃</verse>
        <verse osisID='Ezek.29.5'>ונטשתיך המדברה אותך ואת כל דגת יאריך על פני השדה תפול לא תאסף ולא תקבץ לחית הארץ ולעוף השמים נתתיך לאכלה׃</verse>
        <verse osisID='Ezek.29.6'>וידעו כל ישבי מצרים כי אני יהוה יען היותם משענת קנה לבית ישראל׃</verse>
        <verse osisID='Ezek.29.7'>בתפשם בך בכפך תרוץ ובקעת להם כל כתף ובהשענם עליך תשבר והעמדת להם כל מתנים׃</verse>
        <verse osisID='Ezek.29.8'>לכן כה אמר אדני יהוה הנני מביא עליך חרב והכרתי ממך אדם ובהמה׃</verse>
        <verse osisID='Ezek.29.9'>והיתה ארץ מצרים לשממה וחרבה וידעו כי אני יהוה יען אמר יאר לי ואני עשיתי׃</verse>
        <verse osisID='Ezek.29.10'>לכן הנני אליך ואל יאריך ונתתי את ארץ מצרים לחרבות חרב שממה ממגדל סונה ועד גבול כוש׃</verse>
        <verse osisID='Ezek.29.11'>לא תעבר בה רגל אדם ורגל בהמה לא תעבר בה ולא תשב ארבעים שנה׃</verse>
        <verse osisID='Ezek.29.12'>ונתתי את ארץ מצרים שממה בתוך ארצות נשמות ועריה בתוך ערים מחרבות תהיין שממה ארבעים שנה והפצתי את מצרים בגוים וזריתים בארצות׃</verse>
        <verse osisID='Ezek.29.13'>כי כה אמר אדני יהוה מקץ ארבעים שנה אקבץ את מצרים מן העמים אשר נפצו שמה׃</verse>
        <verse osisID='Ezek.29.14'>ושבתי את שבות מצרים והשבתי אתם ארץ פתרוס על ארץ מכורתם והיו שם ממלכה שפלה׃</verse>
        <verse osisID='Ezek.29.15'>מן הממלכות תהיה שפלה ולא תתנשא עוד על הגוים והמעטתים לבלתי רדות בגוים׃</verse>
        <verse osisID='Ezek.29.16'>ולא יהיה עוד לבית ישראל למבטח מזכיר עון בפנותם אחריהם וידעו כי אני אדני יהוה׃</verse>
        <verse osisID='Ezek.29.17'>ויהי בעשרים ושבע שנה בראשון באחד לחדש היה דבר יהוה אלי לאמר׃</verse>
        <verse osisID='Ezek.29.18'>בן אדם נבוכדראצר מלך בבל העביד את חילו עבדה גדלה אל צר כל ראש מקרח וכל כתף מרוטה ושכר לא היה לו ולחילו מצר על העבדה אשר עבד עליה׃</verse>
        <verse osisID='Ezek.29.19'>לכן כה אמר אדני יהוה הנני נתן לנבוכדראצר מלך בבל את ארץ מצרים ונשא המנה ושלל שללה ובזז בזה והיתה שכר לחילו׃</verse>
        <verse osisID='Ezek.29.20'>פעלתו אשר עבד בה נתתי לו את ארץ מצרים אשר עשו לי נאם אדני יהוה׃</verse>
        <verse osisID='Ezek.29.21'>ביום ההוא אצמיח קרן לבית ישראל ולך אתן פתחון פה בתוכם וידעו כי אני יהוה׃</verse>
      </chapter>
      <chapter osisID='Ezek.30'>
        <verse osisID='Ezek.30.1'>ויהי דבר יהוה אלי לאמר׃</verse>
        <verse osisID='Ezek.30.2'>בן אדם הנבא ואמרת כה אמר אדני יהוה הילילו הה ליום׃</verse>
        <verse osisID='Ezek.30.3'>כי קרוב יום וקרוב יום ליהוה יום ענן עת גוים יהיה׃</verse>
        <verse osisID='Ezek.30.4'>ובאה חרב במצרים והיתה חלחלה בכוש בנפל חלל במצרים ולקחו המונה ונהרסו יסודתיה׃</verse>
        <verse osisID='Ezek.30.5'>כוש ופוט ולוד וכל הערב וכוב ובני ארץ הברית אתם בחרב יפלו׃</verse>
        <verse osisID='Ezek.30.6'>כה אמר יהוה ונפלו סמכי מצרים וירד גאון עזה ממגדל סונה בחרב יפלו בה נאם אדני יהוה׃</verse>
        <verse osisID='Ezek.30.7'>ונשמו בתוך ארצות נשמות ועריו בתוך ערים נחרבות תהיינה׃</verse>
        <verse osisID='Ezek.30.8'>וידעו כי אני יהוה בתתי אש במצרים ונשברו כל עזריה׃</verse>
        <verse osisID='Ezek.30.9'>ביום ההוא יצאו מלאכים מלפני בצים להחריד את כוש בטח והיתה חלחלה בהם ביום מצרים כי הנה באה׃</verse>
        <verse osisID='Ezek.30.10'>כה אמר אדני יהוה והשבתי את המון מצרים ביד נבוכדראצר מלך בבל׃</verse>
        <verse osisID='Ezek.30.11'>הוא ועמו אתו עריצי גוים מובאים לשחת הארץ והריקו חרבותם על מצרים ומלאו את הארץ חלל׃</verse>
        <verse osisID='Ezek.30.12'>ונתתי יארים חרבה ומכרתי את הארץ ביד רעים והשמתי ארץ ומלאה ביד זרים אני יהוה דברתי׃</verse>
        <verse osisID='Ezek.30.13'>כה אמר אדני יהוה והאבדתי גלולים והשבתי אלילים מנף ונשיא מארץ מצרים לא יהיה עוד ונתתי יראה בארץ מצרים׃</verse>
        <verse osisID='Ezek.30.14'>והשמתי את פתרוס ונתתי אש בצען ועשיתי שפטים בנא׃</verse>
        <verse osisID='Ezek.30.15'>ושפכתי חמתי על סין מעוז מצרים והכרתי את המון נא׃</verse>
        <verse osisID='Ezek.30.16'>ונתתי אש במצרים חול תחיל סין ונא תהיה להבקע ונף צרי יומם׃</verse>
        <verse osisID='Ezek.30.17'>בחורי און ופי בסת בחרב יפלו והנה בשבי תלכנה׃</verse>
        <verse osisID='Ezek.30.18'>ובתחפנחס חשך היום בשברי שם את מטות מצרים ונשבת בה גאון עזה היא ענן יכסנה ובנותיה בשבי תלכנה׃</verse>
        <verse osisID='Ezek.30.19'>ועשיתי שפטים במצרים וידעו כי אני יהוה׃</verse>
        <verse osisID='Ezek.30.20'>ויהי באחת עשרה שנה בראשון בשבעה לחדש היה דבר יהוה אלי לאמר׃</verse>
        <verse osisID='Ezek.30.21'>בן אדם את זרוע פרעה מלך מצרים שברתי והנה לא חבשה לתת רפאות לשום חתול לחבשה לחזקה לתפש בחרב׃</verse>
        <verse osisID='Ezek.30.22'>לכן כה אמר אדני יהוה הנני אל פרעה מלך מצרים ושברתי את זרעתיו את החזקה ואת הנשברת והפלתי את החרב מידו׃</verse>
        <verse osisID='Ezek.30.23'>והפצותי את מצרים בגוים וזריתם בארצות׃</verse>
        <verse osisID='Ezek.30.24'>וחזקתי את זרעות מלך בבל ונתתי את חרבי בידו ושברתי את זרעות פרעה ונאק נאקות חלל לפניו׃</verse>
        <verse osisID='Ezek.30.25'>והחזקתי את זרעות מלך בבל וזרעות פרעה תפלנה וידעו כי אני יהוה בתתי חרבי ביד מלך בבל ונטה אותה אל ארץ מצרים׃</verse>
        <verse osisID='Ezek.30.26'>והפצותי את מצרים בגוים וזריתי אותם בארצות וידעו כי אני יהוה׃</verse>
      </chapter>
      <chapter osisID='Ezek.31'>
        <verse osisID='Ezek.31.1'>ויהי באחת עשרה שנה בשלישי באחד לחדש היה דבר יהוה אלי לאמר׃</verse>
        <verse osisID='Ezek.31.2'>בן אדם אמר אל פרעה מלך מצרים ואל המונו אל מי דמית בגדלך׃</verse>
        <verse osisID='Ezek.31.3'>הנה אשור ארז בלבנון יפה ענף וחרש מצל וגבה קומה ובין עבתים היתה צמרתו׃</verse>
        <verse osisID='Ezek.31.4'>מים גדלוהו תהום רממתהו את נהרתיה הלך סביבות מטעה ואת תעלתיה שלחה אל כל עצי השדה׃</verse>
        <verse osisID='Ezek.31.5'>על כן גבהא קמתו מכל עצי השדה ותרבינה סרעפתיו ותארכנה פארתו ממים רבים בשלחו׃</verse>
        <verse osisID='Ezek.31.6'>בסעפתיו קננו כל עוף השמים ותחת פארתיו ילדו כל חית השדה ובצלו ישבו כל גוים רבים׃</verse>
        <verse osisID='Ezek.31.7'>וייף בגדלו בארך דליותיו כי היה שרשו אל מים רבים׃</verse>
        <verse osisID='Ezek.31.8'>ארזים לא עממהו בגן אלהים ברושים לא דמו אל סעפתיו וערמנים לא היו כפארתיו כל עץ בגן אלהים לא דמה אליו ביפיו׃</verse>
        <verse osisID='Ezek.31.9'>יפה עשיתיו ברב דליותיו ויקנאהו כל עצי עדן אשר בגן האלהים׃</verse>
        <verse osisID='Ezek.31.10'>לכן כה אמר אדני יהוה יען אשר גבהת בקומה ויתן צמרתו אל בין עבותים ורם לבבו בגבהו׃</verse>
        <verse osisID='Ezek.31.11'>ואתנהו ביד איל גוים עשו יעשה לו כרשעו גרשתהו׃</verse>
        <verse osisID='Ezek.31.12'>ויכרתהו זרים עריצי גוים ויטשהו אל ההרים ובכל גאיות נפלו דליותיו ותשברנה פארתיו בכל אפיקי הארץ וירדו מצלו כל עמי הארץ ויטשהו׃</verse>
        <verse osisID='Ezek.31.13'>על מפלתו ישכנו כל עוף השמים ואל פארתיו היו כל חית השדה׃</verse>
        <verse osisID='Ezek.31.14'>למען אשר לא יגבהו בקומתם כל עצי מים ולא יתנו את צמרתם אל בין עבתים ולא יעמדו אליהם בגבהם כל שתי מים כי כלם נתנו למות אל ארץ תחתית בתוך בני אדם אל יורדי בור׃</verse>
        <verse osisID='Ezek.31.15'>כה אמר אדני יהוה ביום רדתו שאולה האבלתי כסתי עליו את תהום ואמנע נהרותיה ויכלאו מים רבים ואקדר עליו לבנון וכל עצי השדה עליו עלפה׃</verse>
        <verse osisID='Ezek.31.16'>מקול מפלתו הרעשתי גוים בהורדי אתו שאולה את יורדי בור וינחמו בארץ תחתית כל עצי עדן מבחר וטוב לבנון כל שתי מים׃</verse>
        <verse osisID='Ezek.31.17'>גם הם אתו ירדו שאלה אל חללי חרב וזרעו ישבו בצלו בתוך גוים׃</verse>
        <verse osisID='Ezek.31.18'>אל מי דמית ככה בכבוד ובגדל בעצי עדן והורדת את עצי עדן אל ארץ תחתית בתוך ערלים תשכב את חללי חרב הוא פרעה וכל המונה נאם אדני יהוה׃</verse>
      </chapter>
      <chapter osisID='Ezek.32'>
        <verse osisID='Ezek.32.1'>ויהי בשתי עשרה שנה בשני עשר חדש באחד לחדש היה דבר יהוה אלי לאמר׃</verse>
        <verse osisID='Ezek.32.2'>בן אדם שא קינה על פרעה מלך מצרים ואמרת אליו כפיר גוים נדמית ואתה כתנים בימים ותגח בנהרותיך ותדלח מים ברגליך ותרפס נהרותם׃</verse>
        <verse osisID='Ezek.32.3'>כה אמר אדני יהוה ופרשתי עליך את רשתי בקהל עמים רבים והעלוך בחרמי׃</verse>
        <verse osisID='Ezek.32.4'>ונטשתיך בארץ על פני השדה אטילך והשכנתי עליך כל עוף השמים והשבעתי ממך חית כל הארץ׃</verse>
        <verse osisID='Ezek.32.5'>ונתתי את בשרך על ההרים ומלאתי הגאיות רמותך׃</verse>
        <verse osisID='Ezek.32.6'>והשקיתי ארץ צפתך מדמך אל ההרים ואפקים ימלאון ממך׃</verse>
        <verse osisID='Ezek.32.7'>וכסיתי בכבותך שמים והקדרתי את ככביהם שמש בענן אכסנו וירח לא יאיר אורו׃</verse>
        <verse osisID='Ezek.32.8'>כל מאורי אור בשמים אקדירם עליך ונתתי חשך על ארצך נאם אדני יהוה׃</verse>
        <verse osisID='Ezek.32.9'>והכעסתי לב עמים רבים בהביאי שברך בגוים על ארצות אשר לא ידעתם׃</verse>
        <verse osisID='Ezek.32.10'>והשמותי עליך עמים רבים ומלכיהם ישערו עליך שער בעופפי חרבי על פניהם וחרדו לרגעים איש לנפשו ביום מפלתך׃</verse>
        <verse osisID='Ezek.32.11'>כי כה אמר אדני יהוה חרב מלך בבל תבואך׃</verse>
        <verse osisID='Ezek.32.12'>בחרבות גבורים אפיל המונך עריצי גוים כלם ושדדו את גאון מצרים ונשמד כל המונה׃</verse>
        <verse osisID='Ezek.32.13'>והאבדתי את כל בהמתה מעל מים רבים ולא תדלחם רגל אדם עוד ופרסות בהמה לא תדלחם׃</verse>
        <verse osisID='Ezek.32.14'>אז אשקיע מימיהם ונהרותם כשמן אוליך נאם אדני יהוה׃</verse>
        <verse osisID='Ezek.32.15'>בתתי את ארץ מצרים שממה ונשמה ארץ ממלאה בהכותי את כל יושבי בה וידעו כי אני יהוה׃</verse>
        <verse osisID='Ezek.32.16'>קינה היא וקוננוה בנות הגוים תקוננה אותה על מצרים ועל כל המונה תקוננה אותה נאם אדני יהוה׃</verse>
        <verse osisID='Ezek.32.17'>ויהי בשתי עשרה שנה בחמשה עשר לחדש היה דבר יהוה אלי לאמר׃</verse>
        <verse osisID='Ezek.32.18'>בן אדם נהה על המון מצרים והורדהו אותה ובנות גוים אדרם אל ארץ תחתיות את יורדי בור׃</verse>
        <verse osisID='Ezek.32.19'>ממי נעמת רדה והשכבה את ערלים׃</verse>
        <verse osisID='Ezek.32.20'>בתוך חללי חרב יפלו חרב נתנה משכו אותה וכל המוניה׃</verse>
        <verse osisID='Ezek.32.21'>ידברו לו אלי גבורים מתוך שאול את עזריו ירדו שכבו הערלים חללי חרב׃</verse>
        <verse osisID='Ezek.32.22'>שם אשור וכל קהלה סביבותיו קברתיו כלם חללים הנפלים בחרב׃</verse>
        <verse osisID='Ezek.32.23'>אשר נתנו קברתיה בירכתי בור ויהי קהלה סביבות קברתה כלם חללים נפלים בחרב אשר נתנו חתית בארץ חיים׃</verse>
        <verse osisID='Ezek.32.24'>שם עילם וכל המונה סביבות קברתה כלם חללים הנפלים בחרב אשר ירדו ערלים אל ארץ תחתיות אשר נתנו חתיתם בארץ חיים וישאו כלמתם את יורדי בור׃</verse>
        <verse osisID='Ezek.32.25'>בתוך חללים נתנו משכב לה בכל המונה סביבותיו קברתה כלם ערלים חללי חרב כי נתן חתיתם בארץ חיים וישאו כלמתם את יורדי בור בתוך חללים נתן׃</verse>
        <verse osisID='Ezek.32.26'>שם משך תבל וכל המונה סביבותיו קברותיה כלם ערלים מחללי חרב כי נתנו חתיתם בארץ חיים׃</verse>
        <verse osisID='Ezek.32.27'>ולא ישכבו את גבורים נפלים מערלים אשר ירדו שאול בכלי מלחמתם ויתנו את חרבותם תחת ראשיהם ותהי עונתם על עצמותם כי חתית גבורים בארץ חיים׃</verse>
        <verse osisID='Ezek.32.28'>ואתה בתוך ערלים תשבר ותשכב את חללי חרב׃</verse>
        <verse osisID='Ezek.32.29'>שמה אדום מלכיה וכל נשיאיה אשר נתנו בגבורתם את חללי חרב המה את ערלים ישכבו ואת ירדי בור׃</verse>
        <verse osisID='Ezek.32.30'>שמה נסיכי צפון כלם וכל צדני אשר ירדו את חללים בחתיתם מגבורתם בושים וישכבו ערלים את חללי חרב וישאו כלמתם את יורדי בור׃</verse>
        <verse osisID='Ezek.32.31'>אותם יראה פרעה ונחם על כל המונה חללי חרב פרעה וכל חילו נאם אדני יהוה׃</verse>
        <verse osisID='Ezek.32.32'>כי נתתי את חתיתו בארץ חיים והשכב בתוך ערלים את חללי חרב פרעה וכל המונה נאם אדני יהוה׃</verse>
      </chapter>
      <chapter osisID='Ezek.33'>
        <verse osisID='Ezek.33.1'>ויהי דבר יהוה אלי לאמר׃</verse>
        <verse osisID='Ezek.33.2'>בן אדם דבר אל בני עמך ואמרת אליהם ארץ כי אביא עליה חרב ולקחו עם הארץ איש אחד מקציהם ונתנו אתו להם לצפה׃</verse>
        <verse osisID='Ezek.33.3'>וראה את החרב באה על הארץ ותקע בשופר והזהיר את העם׃</verse>
        <verse osisID='Ezek.33.4'>ושמע השמע את קול השופר ולא נזהר ותבוא חרב ותקחהו דמו בראשו יהיה׃</verse>
        <verse osisID='Ezek.33.5'>את קול השופר שמע ולא נזהר דמו בו יהיה והוא נזהר נפשו מלט׃</verse>
        <verse osisID='Ezek.33.6'>והצפה כי יראה את החרב באה ולא תקע בשופר והעם לא נזהר ותבוא חרב ותקח מהם נפש הוא בעונו נלקח ודמו מיד הצפה אדרש׃</verse>
        <verse osisID='Ezek.33.7'>ואתה בן אדם צפה נתתיך לבית ישראל ושמעת מפי דבר והזהרת אתם ממני׃</verse>
        <verse osisID='Ezek.33.8'>באמרי לרשע רשע מות תמות ולא דברת להזהיר רשע מדרכו הוא רשע בעונו ימות ודמו מידך אבקש׃</verse>
        <verse osisID='Ezek.33.9'>ואתה כי הזהרת רשע מדרכו לשוב ממנה ולא שב מדרכו הוא בעונו ימות ואתה נפשך הצלת׃</verse>
        <verse osisID='Ezek.33.10'>ואתה בן אדם אמר אל בית ישראל כן אמרתם לאמר כי פשעינו וחטאתינו עלינו ובם אנחנו נמקים ואיך נחיה׃</verse>
        <verse osisID='Ezek.33.11'>אמר אליהם חי אני נאם אדני יהוה אם אחפץ במות הרשע כי אם בשוב רשע מדרכו וחיה שובו שובו מדרכיכם הרעים ולמה תמותו בית ישראל׃</verse>
        <verse osisID='Ezek.33.12'>ואתה בן אדם אמר אל בני עמך צדקת הצדיק לא תצילנו ביום פשעו ורשעת הרשע לא יכשל בה ביום שובו מרשעו וצדיק לא יוכל לחיות בה ביום חטאתו׃</verse>
        <verse osisID='Ezek.33.13'>באמרי לצדיק חיה יחיה והוא בטה על צדקתו ועשה עול כל צדקתו לא תזכרנה ובעולו אשר עשה בו ימות׃</verse>
        <verse osisID='Ezek.33.14'>ובאמרי לרשע מות תמות ושב מחטאתו ועשה משפט וצדקה׃</verse>
        <verse osisID='Ezek.33.15'>חבל ישיב רשע גזלה ישלם בחקות החיים הלך לבלתי עשות עול חיו יחיה לא ימות׃</verse>
        <verse osisID='Ezek.33.16'>כל חטאתו אשר חטא לא תזכרנה לו משפט וצדקה עשה חיו יחיה׃</verse>
        <verse osisID='Ezek.33.17'>ואמרו בני עמך לא יתכן דרך אדני והמה דרכם לא יתכן׃</verse>
        <verse osisID='Ezek.33.18'>בשוב צדיק מצדקתו ועשה עול ומת בהם׃</verse>
        <verse osisID='Ezek.33.19'>ובשוב רשע מרשעתו ועשה משפט וצדקה עליהם הוא יחיה׃</verse>
        <verse osisID='Ezek.33.20'>ואמרתם לא יתכן דרך אדני איש כדרכיו אשפוט אתכם בית ישראל׃</verse>
        <verse osisID='Ezek.33.21'>ויהי בשתי עשרה שנה בעשרי בחמשה לחדש לגלותנו בא אלי הפליט מירושלם לאמר הכתה העיר׃</verse>
        <verse osisID='Ezek.33.22'>ויד יהוה היתה אלי בערב לפני בוא הפליט ויפתח את פי עד בוא אלי בבקר ויפתח פי ולא נאלמתי עוד׃</verse>
        <verse osisID='Ezek.33.23'>ויהי דבר יהוה אלי לאמר׃</verse>
        <verse osisID='Ezek.33.24'>בן אדם ישבי החרבות האלה על אדמת ישראל אמרים לאמר אחד היה אברהם ויירש את הארץ ואנחנו רבים לנו נתנה הארץ למורשה׃</verse>
        <verse osisID='Ezek.33.25'>לכן אמר אלהם כה אמר אדני יהוה על הדם תאכלו ועינכם תשאו אל גלוליכם ודם תשפכו והארץ תירשו׃</verse>
        <verse osisID='Ezek.33.26'>עמדתם על חרבכם עשיתן תועבה ואיש את אשת רעהו טמאתם והארץ תירשו׃</verse>
        <verse osisID='Ezek.33.27'>כה תאמר אלהם כה אמר אדני יהוה חי אני אם לא אשר בחרבות בחרב יפלו ואשר על פני השדה לחיה נתתיו לאכלו ואשר במצדות ובמערות בדבר ימותו׃</verse>
        <verse osisID='Ezek.33.28'>ונתתי את הארץ שממה ומשמה ונשבת גאון עזה ושממו הרי ישראל מאין עובר׃</verse>
        <verse osisID='Ezek.33.29'>וידעו כי אני יהוה בתתי את הארץ שממה ומשמה על כל תועבתם אשר עשו׃</verse>
        <verse osisID='Ezek.33.30'>ואתה בן אדם בני עמך הנדברים בך אצל הקירות ובפתחי הבתים ודבר חד את אחד איש את אחיו לאמר באו נא ושמעו מה הדבר היוצא מאת יהוה׃</verse>
        <verse osisID='Ezek.33.31'>ויבואו אליך כמבוא עם וישבו לפניך עמי ושמעו את דבריך ואותם לא יעשו כי עגבים בפיהם המה עשים אחרי בצעם לבם הלך׃</verse>
        <verse osisID='Ezek.33.32'>והנך להם כשיר עגבים יפה קול ומטב נגן ושמעו את דבריך ועשים אינם אותם׃</verse>
        <verse osisID='Ezek.33.33'>ובבאה הנה באה וידעו כי נביא היה בתוכם׃</verse>
      </chapter>
      <chapter osisID='Ezek.34'>
        <verse osisID='Ezek.34.1'>ויהי דבר יהוה אלי לאמר׃</verse>
        <verse osisID='Ezek.34.2'>בן אדם הנבא על רועי ישראל הנבא ואמרת אליהם לרעים כה אמר אדני יהוה הוי רעי ישראל אשר היו רעים אותם הלוא הצאן ירעו הרעים׃</verse>
        <verse osisID='Ezek.34.3'>את החלב תאכלו ואת הצמר תלבשו הבריאה תזבחו הצאן לא תרעו׃</verse>
        <verse osisID='Ezek.34.4'>את הנחלות לא חזקתם ואת החולה לא רפאתם ולנשברת לא חבשתם ואת הנדחת לא השבתם ואת האבדת לא בקשתם ובחזקה רדיתם אתם ובפרך׃</verse>
        <verse osisID='Ezek.34.5'>ותפוצינה מבלי רעה ותהיינה לאכלה לכל חית השדה ותפוצינה׃</verse>
        <verse osisID='Ezek.34.6'>ישגו צאני בכל ההרים ועל כל גבעה רמה ועל כל פני הארץ נפצו צאני ואין דורש ואין מבקש׃</verse>
        <verse osisID='Ezek.34.7'>לכן רעים שמעו את דבר יהוה׃</verse>
        <verse osisID='Ezek.34.8'>חי אני נאם אדני יהוה אם לא יען היות צאני לבז ותהיינה צאני לאכלה לכל חית השדה מאין רעה ולא דרשו רעי את צאני וירעו הרעים אותם ואת צאני לא רעו׃</verse>
        <verse osisID='Ezek.34.9'>לכן הרעים שמעו דבר יהוה׃</verse>
        <verse osisID='Ezek.34.10'>כה אמר אדני יהוה הנני אל הרעים ודרשתי את צאני מידם והשבתים מרעות צאן ולא ירעו עוד הרעים אותם והצלתי צאני מפיהם ולא תהיין להם לאכלה׃</verse>
        <verse osisID='Ezek.34.11'>כי כה אמר אדני יהוה הנני אני ודרשתי את צאני ובקרתים׃</verse>
        <verse osisID='Ezek.34.12'>כבקרת רעה עדרו ביום היותו בתוך צאנו נפרשות כן אבקר את צאני והצלתי אתהם מכל המקומת אשר נפצו שם ביום ענן וערפל׃</verse>
        <verse osisID='Ezek.34.13'>והוצאתים מן העמים וקבצתים מן הארצות והביאתים אל אדמתם ורעיתים אל הרי ישראל באפיקים ובכל מושבי הארץ׃</verse>
        <verse osisID='Ezek.34.14'>במרעה טוב ארעה אתם ובהרי מרום ישראל יהיה נוהם שם תרבצנה בנוה טוב ומרעה שמן תרעינה אל הרי ישראל׃</verse>
        <verse osisID='Ezek.34.15'>אני ארעה צאני ואני ארביצם נאם אדני יהוה׃</verse>
        <verse osisID='Ezek.34.16'>את האבדת אבקש ואת הנדחת אשיב ולנשברת אחבש ואת החולה אחזק ואת השמנה ואת החזקה אשמיד ארענה במשפט׃</verse>
        <verse osisID='Ezek.34.17'>ואתנה צאני כה אמר אדני יהוה הנני שפט בין שה לשה לאילים ולעתודים׃</verse>
        <verse osisID='Ezek.34.18'>המעט מכם המרעה הטוב תרעו ויתר מרעיכם תרמסו ברגליכם ומשקע מים תשתו ואת הנותרים ברגליכם תרפשון׃</verse>
        <verse osisID='Ezek.34.19'>וצאני מרמס רגליכם תרעינה ומרפש רגליכם תשתינה׃</verse>
        <verse osisID='Ezek.34.20'>לכן כה אמר אדני יהוה אליהם הנני אני ושפטתי בין שה בריה ובין שה רזה׃</verse>
        <verse osisID='Ezek.34.21'>יען בצד ובכתף תהדפו ובקרניכם תנגחו כל הנחלות עד אשר הפיצותם אותנה אל החוצה׃</verse>
        <verse osisID='Ezek.34.22'>והושעתי לצאני ולא תהיינה עוד לבז ושפטתי בין שה לשה׃</verse>
        <verse osisID='Ezek.34.23'>והקמתי עליהם רעה אחד ורעה אתהן את עבדי דויד הוא ירעה אתם והוא יהיה להן לרעה׃</verse>
        <verse osisID='Ezek.34.24'>ואני יהוה אהיה להם לאלהים ועבדי דוד נשיא בתוכם אני יהוה דברתי׃</verse>
        <verse osisID='Ezek.34.25'>וכרתי להם ברית שלום והשבתי חיה רעה מן הארץ וישבו במדבר לבטח וישנו ביערים׃</verse>
        <verse osisID='Ezek.34.26'>ונתתי אותם וסביבות גבעתי ברכה והורדתי הגשם בעתו גשמי ברכה יהיו׃</verse>
        <verse osisID='Ezek.34.27'>ונתן עץ השדה את פריו והארץ תתן יבולה והיו על אדמתם לבטח וידעו כי אני יהוה בשברי את מטות עלם והצלתים מיד העבדים בהם׃</verse>
        <verse osisID='Ezek.34.28'>ולא יהיו עוד בז לגוים וחית הארץ לא תאכלם וישבו לבטח ואין מחריד׃</verse>
        <verse osisID='Ezek.34.29'>והקמתי להם מטע לשם ולא יהיו עוד אספי רעב בארץ ולא ישאו עוד כלמת הגוים׃</verse>
        <verse osisID='Ezek.34.30'>וידעו כי אני יהוה אלהיהם אתם והמה עמי בית ישראל נאם אדני יהוה׃</verse>
        <verse osisID='Ezek.34.31'>ואתן צאני צאן מרעיתי אדם אתם אני אלהיכם נאם אדני יהוה׃</verse>
      </chapter>
      <chapter osisID='Ezek.35'>
        <verse osisID='Ezek.35.1'>ויהי דבר יהוה אלי לאמר׃</verse>
        <verse osisID='Ezek.35.2'>בן אדם שים פניך על הר שעיר והנבא עליו׃</verse>
        <verse osisID='Ezek.35.3'>ואמרת לו כה אמר אדני יהוה הנני אליך הר שעיר ונטיתי ידי עליך ונתתיך שממה ומשמה׃</verse>
        <verse osisID='Ezek.35.4'>עריך חרבה אשים ואתה שממה תהיה וידעת כי אני יהוה׃</verse>
        <verse osisID='Ezek.35.5'>יען היות לך איבת עולם ותגר את בני ישראל על ידי חרב בעת אידם בעת עון קץ׃</verse>
        <verse osisID='Ezek.35.6'>לכן חי אני נאם אדני יהוה כי לדם אעשך ודם ירדפך אם לא דם שנאת ודם ירדפך׃</verse>
        <verse osisID='Ezek.35.7'>ונתתי את הר שעיר לשממה ושממה והכרתי ממנו עבר ושב׃</verse>
        <verse osisID='Ezek.35.8'>ומלאתי את הריו חלליו גבעותיך וגיאותיך וכל אפיקיך חללי חרב יפלו בהם׃</verse>
        <verse osisID='Ezek.35.9'>שממות עולם אתנך ועריך לא תישבנה וידעתם כי אני יהוה׃</verse>
        <verse osisID='Ezek.35.10'>יען אמרך את שני הגוים ואת שתי הארצות לי תהיינה וירשנוה ויהוה שם היה׃</verse>
        <verse osisID='Ezek.35.11'>לכן חי אני נאם אדני יהוה ועשיתי כאפך וכקנאתך אשר עשיתה משנאתיך בם ונודעתי בם כאשר אשפטך׃</verse>
        <verse osisID='Ezek.35.12'>וידעת כי אני יהוה שמעתי את כל נאצותיך אשר אמרת על הרי ישראל לאמר שממה לנו נתנו לאכלה׃</verse>
        <verse osisID='Ezek.35.13'>ותגדילו עלי בפיכם והעתרתם עלי דבריכם אני שמעתי׃</verse>
        <verse osisID='Ezek.35.14'>כה אמר אדני יהוה כשמח כל הארץ שממה אעשה לך׃</verse>
        <verse osisID='Ezek.35.15'>כשמחתך לנחלת בית ישראל על אשר שממה כן אעשה לך שממה תהיה הר שעיר וכל אדום כלה וידעו כי אני יהוה׃</verse>
      </chapter>
      <chapter osisID='Ezek.36'>
        <verse osisID='Ezek.36.1'>ואתה בן אדם הנבא אל הרי ישראל ואמרת הרי ישראל שמעו דבר יהוה׃</verse>
        <verse osisID='Ezek.36.2'>כה אמר אדני יהוה יען אמר האויב עליכם האח ובמות עולם למורשה היתה לנו׃</verse>
        <verse osisID='Ezek.36.3'>לכן הנבא ואמרת כה אמר אדני יהוה יען ביען שמות ושאף אתכם מסביב להיותכם מורשה לשארית הגוים ותעלו על שפת לשון ודבת עם׃</verse>
        <verse osisID='Ezek.36.4'>לכן הרי ישראל שמעו דבר אדני יהוה כה אמר אדני יהוה להרים ולגבעות לאפיקים ולגאיות ולחרבות השממות ולערים הנעזבות אשר היו לבז וללעג לשארית הגוים אשר מסביב׃</verse>
        <verse osisID='Ezek.36.5'>לכן כה אמר אדני יהוה אם לא באש קנאתי דברתי על שארית הגוים ועל אדום כלא אשר נתנו את ארצי להם למורשה בשמחת כל לבב בשאט נפש למען מגרשה לבז׃</verse>
        <verse osisID='Ezek.36.6'>לכן הנבא על אדמת ישראל ואמרת להרים ולגבעות לאפיקים ולגאיות כה אמר אדני יהוה הנני בקנאתי ובחמתי דברתי יען כלמת גוים נשאתם׃</verse>
        <verse osisID='Ezek.36.7'>לכן כה אמר אדני יהוה אני נשאתי את ידי אם לא הגוים אשר לכם מסביב המה כלמתם ישאו׃</verse>
        <verse osisID='Ezek.36.8'>ואתם הרי ישראל ענפכם תתנו ופריכם תשאו לעמי ישראל כי קרבו לבוא׃</verse>
        <verse osisID='Ezek.36.9'>כי הנני אליכם ופניתי אליכם ונעבדתם ונזרעתם׃</verse>
        <verse osisID='Ezek.36.10'>והרביתי עליכם אדם כל בית ישראל כלה ונשבו הערים והחרבות תבנינה׃</verse>
        <verse osisID='Ezek.36.11'>והרביתי עליכם אדם ובהמה ורבו ופרו והושבתי אתכם כקדמותיכם והיטבתי מראשתיכם וידעתם כי אני יהוה׃</verse>
        <verse osisID='Ezek.36.12'>והולכתי עליכם אדם את עמי ישראל וירשוך והיית להם לנחלה ולא תוסף עוד לשכלם׃</verse>
        <verse osisID='Ezek.36.13'>כה אמר אדני יהוה יען אמרים לכם אכלת אדם אתי ומשכלת גויך היית׃</verse>
        <verse osisID='Ezek.36.14'>לכן אדם לא תאכלי עוד וגויך לא תכשלי עוד נאם אדני יהוה׃</verse>
        <verse osisID='Ezek.36.15'>ולא אשמיע אליך עוד כלמת הגוים וחרפת עמים לא תשאי עוד וגויך לא תכשלי עוד נאם אדני יהוה׃</verse>
        <verse osisID='Ezek.36.16'>ויהי דבר יהוה אלי לאמר׃</verse>
        <verse osisID='Ezek.36.17'>בן אדם בית ישראל ישבים על אדמתם ויטמאו אותה בדרכם ובעלילותם כטמאת הנדה היתה דרכם לפני׃</verse>
        <verse osisID='Ezek.36.18'>ואשפך חמתי עליהם על הדם אשר שפכו על הארץ ובגלוליהם טמאוה׃</verse>
        <verse osisID='Ezek.36.19'>ואפיץ אתם בגוים ויזרו בארצות כדרכם וכעלילותם שפטתים׃</verse>
        <verse osisID='Ezek.36.20'>ויבוא אל הגוים אשר באו שם ויחללו את שם קדשי באמר להם עם יהוה אלה ומארצו יצאו׃</verse>
        <verse osisID='Ezek.36.21'>ואחמל על שם קדשי אשר חללוהו בית ישראל בגוים אשר באו שמה׃</verse>
        <verse osisID='Ezek.36.22'>לכן אמר לבית ישראל כה אמר אדני יהוה לא למענכם אני עשה בית ישראל כי אם לשם קדשי אשר חללתם בגוים אשר באתם שם׃</verse>
        <verse osisID='Ezek.36.23'>וקדשתי את שמי הגדול המחלל בגוים אשר חללתם בתוכם וידעו הגוים כי אני יהוה נאם אדני יהוה בהקדשי בכם לעיניהם׃</verse>
        <verse osisID='Ezek.36.24'>ולקחתי אתכם מן הגוים וקבצתי אתכם מכל הארצות והבאתי אתכם אל אדמתכם׃</verse>
        <verse osisID='Ezek.36.25'>וזרקתי עליכם מים טהורים וטהרתם מכל טמאותיכם ומכל גלוליכם אטהר אתכם׃</verse>
        <verse osisID='Ezek.36.26'>ונתתי לכם לב חדש ורוח חדשה אתן בקרבכם והסרתי את לב האבן מבשרכם ונתתי לכם לב בשר׃</verse>
        <verse osisID='Ezek.36.27'>ואת רוחי אתן בקרבכם ועשיתי את אשר בחקי תלכו ומשפטי תשמרו ועשיתם׃</verse>
        <verse osisID='Ezek.36.28'>וישבתם בארץ אשר נתתי לאבתיכם והייתם לי לעם ואנכי אהיה לכם לאלהים׃</verse>
        <verse osisID='Ezek.36.29'>והושעתי אתכם מכל טמאותיכם וקראתי אל הדגן והרביתי אתו ולא אתן עליכם רעב׃</verse>
        <verse osisID='Ezek.36.30'>והרביתי את פרי העץ ותנובת השדה למען אשר לא תקחו עוד חרפת רעב בגוים׃</verse>
        <verse osisID='Ezek.36.31'>וזכרתם את דרכיכם הרעים ומעלליכם אשר לא טובים ונקטתם בפניכם על עונתיכם ועל תועבתיכם׃</verse>
        <verse osisID='Ezek.36.32'>לא למענכם אני עשה נאם אדני יהוה יודע לכם בושו והכלמו מדרכיכם בית ישראל׃</verse>
        <verse osisID='Ezek.36.33'>כה אמר אדני יהוה ביום טהרי אתכם מכל עונותיכם והושבתי את הערים ונבנו החרבות׃</verse>
        <verse osisID='Ezek.36.34'>והארץ הנשמה תעבד תחת אשר היתה שממה לעיני כל עובר׃</verse>
        <verse osisID='Ezek.36.35'>ואמרו הארץ הלזו הנשמה היתה כגן עדן והערים החרבות והנשמות והנהרסות בצורות ישבו׃</verse>
        <verse osisID='Ezek.36.36'>וידעו הגוים אשר ישארו סביבותיכם כי אני יהוה בניתי הנהרסות נטעתי הנשמה אני יהוה דברתי ועשיתי׃</verse>
        <verse osisID='Ezek.36.37'>כה אמר אדני יהוה עוד זאת אדרש לבית ישראל לעשות להם ארבה אתם כצאן אדם׃</verse>
        <verse osisID='Ezek.36.38'>כצאן קדשים כצאן ירושלם במועדיה כן תהיינה הערים החרבות מלאות צאן אדם וידעו כי אני יהוה׃</verse>
      </chapter>
      <chapter osisID='Ezek.37'>
        <verse osisID='Ezek.37.1'>היתה עלי יד יהוה ויוצאני ברוח יהוה ויניחני בתוך הבקעה והיא מלאה עצמות׃</verse>
        <verse osisID='Ezek.37.2'>והעבירני עליהם סביב סביב והנה רבות מאד על פני הבקעה והנה יבשות מאד׃</verse>
        <verse osisID='Ezek.37.3'>ויאמר אלי בן אדם התחיינה העצמות האלה ואמר אדני יהוה אתה ידעת׃</verse>
        <verse osisID='Ezek.37.4'>ויאמר אלי הנבא על העצמות האלה ואמרת אליהם העצמות היבשות שמעו דבר יהוה׃</verse>
        <verse osisID='Ezek.37.5'>כה אמר אדני יהוה לעצמות האלה הנה אני מביא בכם רוח וחייתם׃</verse>
        <verse osisID='Ezek.37.6'>ונתתי עליכם גדים והעלתי עליכם בשר וקרמתי עליכם עור ונתתי בכם רוח וחייתם וידעתם כי אני יהוה׃</verse>
        <verse osisID='Ezek.37.7'>ונבאתי כאשר צויתי ויהי קול כהנבאי והנה רעש ותקרבו עצמות עצם אל עצמו׃</verse>
        <verse osisID='Ezek.37.8'>וראיתי והנה עליהם גדים ובשר עלה ויקרם עליהם עור מלמעלה ורוח אין בהם׃</verse>
        <verse osisID='Ezek.37.9'>ויאמר אלי הנבא אל הרוח הנבא בן אדם ואמרת אל הרוח כה אמר אדני יהוה מארבע רוחות באי הרוח ופחי בהרוגים האלה ויחיו׃</verse>
        <verse osisID='Ezek.37.10'>והנבאתי כאשר צוני ותבוא בהם הרוח ויחיו ויעמדו על רגליהם חיל גדול מאד מאד׃</verse>
        <verse osisID='Ezek.37.11'>ויאמר אלי בן אדם העצמות האלה כל בית ישראל המה הנה אמרים יבשו עצמותינו ואבדה תקותנו נגזרנו לנו׃</verse>
        <verse osisID='Ezek.37.12'>לכן הנבא ואמרת אליהם כה אמר אדני יהוה הנה אני פתח את קברותיכם והעליתי אתכם מקברותיכם עמי והבאתי אתכם אל אדמת ישראל׃</verse>
        <verse osisID='Ezek.37.13'>וידעתם כי אני יהוה בפתחי את קברותיכם ובהעלותי אתכם מקברותיכם עמי׃</verse>
        <verse osisID='Ezek.37.14'>ונתתי רוחי בכם וחייתם והנחתי אתכם על אדמתכם וידעתם כי אני יהוה דברתי ועשיתי נאם יהוה׃</verse>
        <verse osisID='Ezek.37.15'>ויהי דבר יהוה אלי לאמר׃</verse>
        <verse osisID='Ezek.37.16'>ואתה בן אדם קח לך עץ אחד וכתב עליו ליהודה ולבני ישראל חברו ולקח עץ אחד וכתוב עליו ליוסף עץ אפרים וכל בית ישראל חברו׃</verse>
        <verse osisID='Ezek.37.17'>וקרב אתם אחד אל אחד לך לעץ אחד והיו לאחדים בידך׃</verse>
        <verse osisID='Ezek.37.18'>וכאשר יאמרו אליך בני עמך לאמר הלוא תגיד לנו מה אלה לך׃</verse>
        <verse osisID='Ezek.37.19'>דבר אלהם כה אמר אדני יהוה הנה אני לקח את עץ יוסף אשר ביד אפרים ושבטי ישראל חברו ונתתי אותם עליו את עץ יהודה ועשיתם לעץ אחד והיו אחד בידי׃</verse>
        <verse osisID='Ezek.37.20'>והיו העצים אשר תכתב עליהם בידך לעיניהם׃</verse>
        <verse osisID='Ezek.37.21'>ודבר אליהם כה אמר אדני יהוה הנה אני לקח את בני ישראל מבין הגוים אשר הלכו שם וקבצתי אתם מסביב והבאתי אותם אל אדמתם׃</verse>
        <verse osisID='Ezek.37.22'>ועשיתי אתם לגוי אחד בארץ בהרי ישראל ומלך אחד יהיה לכלם למלך ולא יהיה עוד לשני גוים ולא יחצו עוד לשתי ממלכות עוד׃</verse>
        <verse osisID='Ezek.37.23'>ולא יטמאו עוד בגלוליהם ובשקוציהם ובכל פשעיהם והושעתי אתם מכל מושבתיהם אשר חטאו בהם וטהרתי אותם והיו לי לעם ואני אהיה להם לאלהים׃</verse>
        <verse osisID='Ezek.37.24'>ועבדי דוד מלך עליהם ורועה אחד יהיה לכלם ובמשפטי ילכו וחקתי ישמרו ועשו אותם׃</verse>
        <verse osisID='Ezek.37.25'>וישבו על הארץ אשר נתתי לעבדי ליעקב אשר ישבו בה אבותיכם וישבו עליה המה ובניהם ובני בניהם עד עולם ודוד עבדי נשיא להם לעולם׃</verse>
        <verse osisID='Ezek.37.26'>וכרתי להם ברית שלום ברית עולם יהיה אותם ונתתים והרביתי אותם ונתתי את מקדשי בתוכם לעולם׃</verse>
        <verse osisID='Ezek.37.27'>והיה משכני עליהם והייתי להם לאלהים והמה יהיו לי לעם׃</verse>
        <verse osisID='Ezek.37.28'>וידעו הגוים כי אני יהוה מקדש את ישראל בהיות מקדשי בתוכם לעולם׃</verse>
      </chapter>
      <chapter osisID='Ezek.38'>
        <verse osisID='Ezek.38.1'>ויהי דבר יהוה אלי לאמר׃</verse>
        <verse osisID='Ezek.38.2'>בן אדם שים פניך אל גוג ארץ המגוג נשיא ראש משך ותבל והנבא עליו׃</verse>
        <verse osisID='Ezek.38.3'>ואמרת כה אמר אדני יהוה הנני אליך גוג נשיא ראש משך ותבל׃</verse>
        <verse osisID='Ezek.38.4'>ושובבתיך ונתתי חחים בלחייך והוצאתי אותך ואת כל חילך סוסים ופרשים לבשי מכלול כלם קהל רב צנה ומגן תפשי חרבות כלם׃</verse>
        <verse osisID='Ezek.38.5'>פרס כוש ופוט אתם כלם מגן וכובע׃</verse>
        <verse osisID='Ezek.38.6'>גמר וכל אגפיה בית תוגרמה ירכתי צפון ואת כל אגפיו עמים רבים אתך׃</verse>
        <verse osisID='Ezek.38.7'>הכן והכן לך אתה וכל קהלך הנקהלים עליך והיית להם למשמר׃</verse>
        <verse osisID='Ezek.38.8'>מימים רבים תפקד באחרית השנים תבוא אל ארץ משובבת מחרב מקבצת מעמים רבים על הרי ישראל אשר היו לחרבה תמיד והיא מעמים הוצאה וישבו לבטח כלם׃</verse>
        <verse osisID='Ezek.38.9'>ועלית כשאה תבוא כענן לכסות הארץ תהיה אתה וכל אגפיך ועמים רבים אותך׃</verse>
        <verse osisID='Ezek.38.10'>כה אמר אדני יהוה והיה ביום ההוא יעלו דברים על לבבך וחשבת מחשבת רעה׃</verse>
        <verse osisID='Ezek.38.11'>ואמרת אעלה על ארץ פרזות אבוא השקטים ישבי לבטח כלם ישבים באין חומה ובריח ודלתים אין להם׃</verse>
        <verse osisID='Ezek.38.12'>לשלל שלל ולבז בז להשיב ידך על חרבות נושבת ואל עם מאסף מגוים עשה מקנה וקנין ישבי על טבור הארץ׃</verse>
        <verse osisID='Ezek.38.13'>שבא ודדן וסחרי תרשיש וכל כפריה יאמרו לך הלשלל שלל אתה בא הלבז בז הקהלת קהלך לשאת כסף וזהב לקחת מקנה וקנין לשלל שלל גדול׃</verse>
        <verse osisID='Ezek.38.14'>לכן הנבא בן אדם ואמרת לגוג כה אמר אדני יהוה הלוא ביום ההוא בשבת עמי ישראל לבטח תדע׃</verse>
        <verse osisID='Ezek.38.15'>ובאת ממקומך מירכתי צפון אתה ועמים רבים אתך רכבי סוסים כלם קהל גדול וחיל רב׃</verse>
        <verse osisID='Ezek.38.16'>ועלית על עמי ישראל כענן לכסות הארץ באחרית הימים תהיה והבאותיך על ארצי למען דעת הגוים אתי בהקדשי בך לעיניהם גוג׃</verse>
        <verse osisID='Ezek.38.17'>כה אמר אדני יהוה האתה הוא אשר דברתי בימים קדמונים ביד עבדי נביאי ישראל הנבאים בימים ההם שנים להביא אתך עליהם׃</verse>
        <verse osisID='Ezek.38.18'>והיה ביום ההוא ביום בוא גוג על אדמת ישראל נאם אדני יהוה תעלה חמתי באפי׃</verse>
        <verse osisID='Ezek.38.19'>ובקנאתי באש עברתי דברתי אם לא ביום ההוא יהיה רעש גדול על אדמת ישראל׃</verse>
        <verse osisID='Ezek.38.20'>ורעשו מפני דגי הים ועוף השמים וחית השדה וכל הרמש הרמש על האדמה וכל האדם אשר על פני האדמה ונהרסו ההרים ונפלו המדרגות וכל חומה לארץ תפול׃</verse>
        <verse osisID='Ezek.38.21'>וקראתי עליו לכל הרי חרב נאם אדני יהוה חרב איש באחיו תהיה׃</verse>
        <verse osisID='Ezek.38.22'>ונשפטתי אתו בדבר ובדם וגשם שוטף ואבני אלגביש אש וגפרית אמטיר עליו ועל אגפיו ועל עמים רבים אשר אתו׃</verse>
        <verse osisID='Ezek.38.23'>והתגדלתי והתקדשתי ונודעתי לעיני גוים רבים וידעו כי אני יהוה׃</verse>
      </chapter>
      <chapter osisID='Ezek.39'>
        <verse osisID='Ezek.39.1'>ואתה בן אדם הנבא על גוג ואמרת כה אמר אדני יהוה הנני אליך גוג נשיא ראש משך ותבל׃</verse>
        <verse osisID='Ezek.39.2'>ושבבתיך וששאתיך והעליתיך מירכתי צפון והבאותך על הרי ישראל׃</verse>
        <verse osisID='Ezek.39.3'>והכיתי קשתך מיד שמאולך וחציך מיד ימינך אפיל׃</verse>
        <verse osisID='Ezek.39.4'>על הרי ישראל תפול אתה וכל אגפיך ועמים אשר אתך לעיט צפור כל כנף וחית השדה נתתיך לאכלה׃</verse>
        <verse osisID='Ezek.39.5'>על פני השדה תפול כי אני דברתי נאם אדני יהוה׃</verse>
        <verse osisID='Ezek.39.6'>ושלחתי אש במגוג ובישבי האיים לבטח וידעו כי אני יהוה׃</verse>
        <verse osisID='Ezek.39.7'>ואת שם קדשי אודיע בתוך עמי ישראל ולא אחל את שם קדשי עוד וידעו הגוים כי אני יהוה קדוש בישראל׃</verse>
        <verse osisID='Ezek.39.8'>הנה באה ונהיתה נאם אדני יהוה הוא היום אשר דברתי׃</verse>
        <verse osisID='Ezek.39.9'>ויצאו ישבי ערי ישראל ובערו והשיקו בנשק ומגן וצנה בקשת ובחצים ובמקל יד וברמח ובערו בהם אש שבע שנים׃</verse>
        <verse osisID='Ezek.39.10'>ולא ישאו עצים מן השדה ולא יחטבו מן היערים כי בנשק יבערו אש ושללו את שלליהם ובזזו את בזזיהם נאם אדני יהוה׃</verse>
        <verse osisID='Ezek.39.11'>והיה ביום ההוא אתן לגוג מקום שם קבר בישראל גי העברים קדמת הים וחסמת היא את העברים וקברו שם את גוג ואת כל המונה וקראו גיא המון גוג׃</verse>
        <verse osisID='Ezek.39.12'>וקברום בית ישראל למען טהר את הארץ שבעה חדשים׃</verse>
        <verse osisID='Ezek.39.13'>וקברו כל עם הארץ והיה להם לשם יום הכבדי נאם אדני יהוה׃</verse>
        <verse osisID='Ezek.39.14'>ואנשי תמיד יבדילו עברים בארץ מקברים את העברים את הנותרים על פני הארץ לטהרה מקצה שבעה חדשים יחקרו׃</verse>
        <verse osisID='Ezek.39.15'>ועברו העברים בארץ וראה עצם אדם ובנה אצלו ציון עד קברו אתו המקברים אל גיא המון גוג׃</verse>
        <verse osisID='Ezek.39.16'>וגם שם עיר המונה וטהרו הארץ׃</verse>
        <verse osisID='Ezek.39.17'>ואתה בן אדם כה אמר אדני יהוה אמר לצפור כל כנף ולכל חית השדה הקבצו ובאו האספו מסביב על זבחי אשר אני זבח לכם זבח גדול על הרי ישראל ואכלתם בשר ושתיתם דם׃</verse>
        <verse osisID='Ezek.39.18'>בשר גבורים תאכלו ודם נשיאי הארץ תשתו אילים כרים ועתודים פרים מריאי בשן כלם׃</verse>
        <verse osisID='Ezek.39.19'>ואכלתם חלב לשבעה ושתיתם דם לשכרון מזבחי אשר זבחתי לכם׃</verse>
        <verse osisID='Ezek.39.20'>ושבעתם על שלחני סוס ורכב גבור וכל איש מלחמה נאם אדני יהוה׃</verse>
        <verse osisID='Ezek.39.21'>ונתתי את כבודי בגוים וראו כל הגוים את משפטי אשר עשיתי ואת ידי אשר שמתי בהם׃</verse>
        <verse osisID='Ezek.39.22'>וידעו בית ישראל כי אני יהוה אלהיהם מן היום ההוא והלאה׃</verse>
        <verse osisID='Ezek.39.23'>וידעו הגוים כי בעונם גלו בית ישראל על אשר מעלו בי ואסתר פני מהם ואתנם ביד צריהם ויפלו בחרב כלם׃</verse>
        <verse osisID='Ezek.39.24'>כטמאתם וכפשעיהם עשיתי אתם ואסתר פני מהם׃</verse>
        <verse osisID='Ezek.39.25'>לכן כה אמר אדני יהוה עתה אשיב את שבית יעקב ורחמתי כל בית ישראל וקנאתי לשם קדשי׃</verse>
        <verse osisID='Ezek.39.26'>ונשו את כלמתם ואת כל מעלם אשר מעלו בי בשבתם על אדמתם לבטח ואין מחריד׃</verse>
        <verse osisID='Ezek.39.27'>בשובבי אותם מן העמים וקבצתי אתם מארצות איביהם ונקדשתי בם לעיני הגוים רבים׃</verse>
        <verse osisID='Ezek.39.28'>וידעו כי אני יהוה אלהיהם בהגלותי אתם אל הגוים וכנסתים על אדמתם ולא אותיר עוד מהם שם׃</verse>
        <verse osisID='Ezek.39.29'>ולא אסתיר עוד פני מהם אשר שפכתי את רוחי על בית ישראל נאם אדני יהוה׃</verse>
      </chapter>
      <chapter osisID='Ezek.40'>
        <verse osisID='Ezek.40.1'>בעשרים וחמש שנה לגלותנו בראש השנה בעשור לחדש בארבע עשרה שנה אחר אשר הכתה העיר בעצם היום הזה היתה עלי יד יהוה ויבא אתי שמה׃</verse>
        <verse osisID='Ezek.40.2'>במראות אלהים הביאני אל ארץ ישראל ויניחני אל הר גבה מאד ועליו כמבנה עיר מנגב׃</verse>
        <verse osisID='Ezek.40.3'>ויביא אותי שמה והנה איש מראהו כמראה נחשת ופתיל פשתים בידו וקנה המדה והוא עמד בשער׃</verse>
        <verse osisID='Ezek.40.4'>וידבר אלי האיש בן אדם ראה בעיניך ובאזניך שמע ושים לבך לכל אשר אני מראה אותך כי למען הראותכה הבאתה הנה הגד את כל אשר אתה ראה לבית ישראל׃</verse>
        <verse osisID='Ezek.40.5'>והנה חומה מחוץ לבית סביב סביב וביד האיש קנה המדה שש אמות באמה וטפח וימד את רחב הבנין קנה אחד וקומה קנה אחד׃</verse>
        <verse osisID='Ezek.40.6'>ויבוא אל שער אשר פניו דרך הקדימה ויעל במעלתו וימד את סף השער קנה אחד רחב ואת סף אחד קנה אחד רחב׃</verse>
        <verse osisID='Ezek.40.7'>והתא קנה אחד ארך וקנה אחד רחב ובין התאים חמש אמות וסף השער מאצל אולם השער מהבית קנה אחד׃</verse>
        <verse osisID='Ezek.40.8'>וימד את אלם השער מהבית קנה אחד׃</verse>
        <verse osisID='Ezek.40.9'>וימד את אלם השער שמנה אמות ואילו שתים אמות ואלם השער מהבית׃</verse>
        <verse osisID='Ezek.40.10'>ותאי השער דרך הקדים שלשה מפה ושלשה מפה מדה אחת לשלשתם ומדה אחת לאילם מפה ומפו׃</verse>
        <verse osisID='Ezek.40.11'>וימד את רחב פתח השער עשר אמות ארך השער שלוש עשרה אמות׃</verse>
        <verse osisID='Ezek.40.12'>וגבול לפני התאות אמה אחת ואמה אחת גבול מפה והתא שש אמות מפו ושש אמות מפו׃</verse>
        <verse osisID='Ezek.40.13'>וימד את השער מגג התא לגגו רחב עשרים וחמש אמות פתח נגד פתח׃</verse>
        <verse osisID='Ezek.40.14'>ויעש את אילים ששים אמה ואל איל החצר השער סביב סביב׃</verse>
        <verse osisID='Ezek.40.15'>ועל פני השער היאתון על לפני אלם השער הפנימי חמשים אמה׃</verse>
        <verse osisID='Ezek.40.16'>וחלונות אטמות אל התאים ואל אליהמה לפנימה לשער סביב סביב וכן לאלמות וחלונות סביב סביב לפנימה ואל איל תמרים׃</verse>
        <verse osisID='Ezek.40.17'>ויביאני אל החצר החיצונה והנה לשכות ורצפה עשוי לחצר סביב סביב שלשים לשכות אל הרצפה׃</verse>
        <verse osisID='Ezek.40.18'>והרצפה אל כתף השערים לעמת ארך השערים הרצפה התחתונה׃</verse>
        <verse osisID='Ezek.40.19'>וימד רחב מלפני השער התחתונה לפני החצר הפנימי מחוץ מאה אמה הקדים והצפון׃</verse>
        <verse osisID='Ezek.40.20'>והשער אשר פניו דרך הצפון לחצר החיצונה מדד ארכו ורחבו׃</verse>
        <verse osisID='Ezek.40.21'>ותאו שלושה מפו ושלשה מפו ואילו ואלמו היה כמדת השער הראשון חמשים אמה ארכו ורחב חמש ועשרים באמה׃</verse>
        <verse osisID='Ezek.40.22'>וחלונו ואלמו ותמרו כמדת השער אשר פניו דרך הקדים ובמעלות שבע יעלו בו ואילמו לפניהם׃</verse>
        <verse osisID='Ezek.40.23'>ושער לחצר הפנימי נגד השער לצפון ולקדים וימד משער אל שער מאה אמה׃</verse>
        <verse osisID='Ezek.40.24'>ויולכני דרך הדרום והנה שער דרך הדרום ומדד אילו ואילמו כמדות האלה׃</verse>
        <verse osisID='Ezek.40.25'>וחלונים לו ולאילמו סביב סביב כהחלנות האלה חמשים אמה ארך ורחב חמש ועשרים אמה׃</verse>
        <verse osisID='Ezek.40.26'>ומעלות שבעה עלותו ואלמו לפניהם ותמרים לו אחד מפו ואחד מפו אל אילו׃</verse>
        <verse osisID='Ezek.40.27'>ושער לחצר הפנימי דרך הדרום וימד משער אל השער דרך הדרום מאה אמות׃</verse>
        <verse osisID='Ezek.40.28'>ויביאני אל חצר הפנימי בשער הדרום וימד את השער הדרום כמדות האלה׃</verse>
        <verse osisID='Ezek.40.29'>ותאו ואילו ואלמו כמדות האלה וחלונות לו ולאלמו סביב סביב חמשים אמה ארך ורחב עשרים וחמש אמות׃</verse>
        <verse osisID='Ezek.40.30'>ואלמות סביב סביב ארך חמש ועשרים אמה ורחב חמש אמות׃</verse>
        <verse osisID='Ezek.40.31'>ואלמו אל חצר החצונה ותמרים אל אילו ומעלות שמונה מעלו׃</verse>
        <verse osisID='Ezek.40.32'>ויביאני אל החצר הפנימי דרך הקדים וימד את השער כמדות האלה׃</verse>
        <verse osisID='Ezek.40.33'>ותאו ואלו ואלמו כמדות האלה וחלונות לו ולאלמו סביב סביב ארך חמשים אמה ורחב חמש ועשרים אמה׃</verse>
        <verse osisID='Ezek.40.34'>ואלמו לחצר החיצונה ותמרים אל אלו מפו ומפו ושמנה מעלות מעלו׃</verse>
        <verse osisID='Ezek.40.35'>ויביאני אל שער הצפון ומדד כמדות האלה׃</verse>
        <verse osisID='Ezek.40.36'>תאו אלו ואלמו וחלונות לו סביב סביב ארך חמשים אמה ורחב חמש ועשרים אמה׃</verse>
        <verse osisID='Ezek.40.37'>ואילו לחצר החיצונה ותמרים אל אילו מפו ומפו ושמנה מעלות מעלו׃</verse>
        <verse osisID='Ezek.40.38'>ולשכה ופתחה באילים השערים שם ידיחו את העלה׃</verse>
        <verse osisID='Ezek.40.39'>ובאלם השער שנים שלחנות מפו ושנים שלחנות מפה לשחוט אליהם העולה והחטאת והאשם׃</verse>
        <verse osisID='Ezek.40.40'>ואל הכתף מחוצה לעולה לפתח השער הצפונה שנים שלחנות ואל הכתף האחרת אשר לאלם השער שנים שלחנות׃</verse>
        <verse osisID='Ezek.40.41'>ארבעה שלחנות מפה וארבעה שלחנות מפה לכתף השער שמונה שלחנות אליהם ישחטו׃</verse>
        <verse osisID='Ezek.40.42'>וארבעה שלחנות לעולה אבני גזית ארך אמה אחת וחצי ורחב אמה אחת וחצי וגבה אמה אחת אליהם ויניחו את הכלים אשר ישחטו את העולה בם והזבח׃</verse>
        <verse osisID='Ezek.40.43'>והשפתים טפח אחד מוכנים בבית סביב סביב ואל השלחנות בשר הקרבן׃</verse>
        <verse osisID='Ezek.40.44'>ומחוצה לשער הפנימי לשכות שרים בחצר הפנימי אשר אל כתף שער הצפון ופניהם דרך הדרום אחד אל כתף שער הקדים פני דרך הצפן׃</verse>
        <verse osisID='Ezek.40.45'>וידבר אלי זה הלשכה אשר פניה דרך הדרום לכהנים שמרי משמרת הבית׃</verse>
        <verse osisID='Ezek.40.46'>והלשכה אשר פניה דרך הצפון לכהנים שמרי משמרת המזבח המה בני צדוק הקרבים מבני לוי אל יהוה לשרתו׃</verse>
        <verse osisID='Ezek.40.47'>וימד את החצר ארך מאה אמה ורחב מאה אמה מרבעת והמזבח לפני הבית׃</verse>
        <verse osisID='Ezek.40.48'>ויבאני אל אלם הבית וימד אל אלם חמש אמות מפה וחמש אמות מפה ורחב השער שלש אמות מפו ושלש אמות מפו׃</verse>
        <verse osisID='Ezek.40.49'>ארך האלם עשרים אמה ורחב עשתי עשרה אמה ובמעלות אשר יעלו אליו ועמדים אל האילים אחד מפה ואחד מפה׃</verse>
      </chapter>
      <chapter osisID='Ezek.41'>
        <verse osisID='Ezek.41.1'>ויביאני אל ההיכל וימד את האילים שש אמות רחב מפו ושש אמות רחב מפו רחב האהל׃</verse>
        <verse osisID='Ezek.41.2'>ורחב הפתח עשר אמות וכתפות הפתח חמש אמות מפו וחמש אמות מפו וימד ארכו ארבעים אמה ורחב עשרים אמה׃</verse>
        <verse osisID='Ezek.41.3'>ובא לפנימה וימד איל הפתח שתים אמות והפתח שש אמות ורחב הפתח שבע אמות׃</verse>
        <verse osisID='Ezek.41.4'>וימד את ארכו עשרים אמה ורחב עשרים אמה אל פני ההיכל ויאמר אלי זה קדש הקדשים׃</verse>
        <verse osisID='Ezek.41.5'>וימד קיר הבית שש אמות ורחב הצלע ארבע אמות סביב סביב לבית סביב׃</verse>
        <verse osisID='Ezek.41.6'>והצלעות צלע אל צלע שלוש ושלשים פעמים ובאות בקיר אשר לבית לצלעות סביב סביב להיות אחוזים ולא יהיו אחוזים בקיר הבית׃</verse>
        <verse osisID='Ezek.41.7'>ורחבה ונסבה למעלה למעלה לצלעות כי מוסב הבית למעלה למעלה סביב סביב לבית על כן רחב לבית למעלה וכן התחתונה יעלה על העליונה לתיכונה׃</verse>
        <verse osisID='Ezek.41.8'>וראיתי לבית גבה סביב סביב מיסדות הצלעות מלו הקנה שש אמות אצילה׃</verse>
        <verse osisID='Ezek.41.9'>רחב הקיר אשר לצלע אל החוץ חמש אמות ואשר מנח בית צלעות אשר לבית׃</verse>
        <verse osisID='Ezek.41.10'>ובין הלשכות רחב עשרים אמה סביב לבית סביב סביב׃</verse>
        <verse osisID='Ezek.41.11'>ופתח הצלע למנח פתח אחד דרך הצפון ופתח אחד לדרום ורחב מקום המנח חמש אמות סביב סביב׃</verse>
        <verse osisID='Ezek.41.12'>והבנין אשר אל פני הגזרה פאת דרך הים רחב שבעים אמה וקיר הבנין חמש אמות רחב סביב סביב וארכו תשעים אמה׃</verse>
        <verse osisID='Ezek.41.13'>ומדד את הבית ארך מאה אמה והגזרה והבניה וקירותיה ארך מאה אמה׃</verse>
        <verse osisID='Ezek.41.14'>ורחב פני הבית והגזרה לקדים מאה אמה׃</verse>
        <verse osisID='Ezek.41.15'>ומדד ארך הבנין אל פני הגזרה אשר על אחריה ואתוקיהא מפו ומפו מאה אמה וההיכל הפנימי ואלמי החצר׃</verse>
        <verse osisID='Ezek.41.16'>הספים והחלונים האטמות והאתיקים סביב לשלשתם נגד הסף שחיף עץ סביב סביב והארץ עד החלנות והחלנות מכסות׃</verse>
        <verse osisID='Ezek.41.17'>על מעל הפתח ועד הבית הפנימי ולחוץ ואל כל הקיר סביב סביב בפנימי ובחיצון מדות׃</verse>
        <verse osisID='Ezek.41.18'>ועשוי כרובים ותמרים ותמרה בין כרוב לכרוב ושנים פנים לכרוב׃</verse>
        <verse osisID='Ezek.41.19'>ופני אדם אל התמרה מפו ופני כפיר אל התמרה מפו עשוי אל כל הבית סביב סביב׃</verse>
        <verse osisID='Ezek.41.20'>מהארץ עד מעל הפתח הכרובים והתמרים עשוים וקיר ההיכל׃</verse>
        <verse osisID='Ezek.41.21'>ההיכל מזוזת רבעה ופני הקדש המראה כמראה׃</verse>
        <verse osisID='Ezek.41.22'>המזבח עץ שלוש אמות גבה וארכו שתים אמות ומקצעותיו לו וארכו וקירתיו עץ וידבר אלי זה השלחן אשר לפני יהוה׃</verse>
        <verse osisID='Ezek.41.23'>ושתים דלתות להיכל ולקדש׃</verse>
        <verse osisID='Ezek.41.24'>ושתים דלתות לדלתות שתים מוסבות דלתות שתים לדלת אחת ושתי דלתות לאחרת׃</verse>
        <verse osisID='Ezek.41.25'>ועשויה אליהן אל דלתות ההיכל כרובים ותמרים כאשר עשוים לקירות ועב עץ אל פני האולם מהחוץ׃</verse>
        <verse osisID='Ezek.41.26'>וחלונים אטמות ותמרים מפו ומפו אל כתפות האולם וצלעות הבית והעבים׃</verse>
      </chapter>
      <chapter osisID='Ezek.42'>
        <verse osisID='Ezek.42.1'>ויוצאני אל החצר החיצונה הדרך דרך הצפון ויבאני אל הלשכה אשר נגד הגזרה ואשר נגד הבנין אל הצפון׃</verse>
        <verse osisID='Ezek.42.2'>אל פני ארך אמות המאה פתח הצפון והרחב חמשים אמות׃</verse>
        <verse osisID='Ezek.42.3'>נגד העשרים אשר לחצר הפנימי ונגד רצפה אשר לחצר החיצונה אתיק אל פני אתיק בשלשים׃</verse>
        <verse osisID='Ezek.42.4'>ולפני הלשכות מהלך עשר אמות רחב אל הפנימית דרך אמה אחת ופתחיהם לצפון׃</verse>
        <verse osisID='Ezek.42.5'>והלשכות העליונת קצרות כי יוכלו אתיקים מהנה מהתחתנות ומהתכנות בנין׃</verse>
        <verse osisID='Ezek.42.6'>כי משלשות הנה ואין להן עמודים כעמודי החצרות על כן נאצל מהתחתונות ומהתיכנות מהארץ׃</verse>
        <verse osisID='Ezek.42.7'>וגדר אשר לחוץ לעמת הלשכות דרך החצר החצונה אל פני הלשכות ארכו חמשים אמה׃</verse>
        <verse osisID='Ezek.42.8'>כי ארך הלשכות אשר לחצר החצונה חמשים אמה והנה על פני ההיכל מאה אמה׃</verse>
        <verse osisID='Ezek.42.9'>ומתחתה לשכות האלה המבוא מהקדים בבאו להנה מהחצר החצנה׃</verse>
        <verse osisID='Ezek.42.10'>ברחב גדר החצר דרך הקדים אל פני הגזרה ואל פני הבנין לשכות׃</verse>
        <verse osisID='Ezek.42.11'>ודרך לפניהם כמראה הלשכות אשר דרך הצפון כארכן כן רחבן וכל מוצאיהן וכמשפטיהן וכפתחיהן׃</verse>
        <verse osisID='Ezek.42.12'>וכפתחי הלשכות אשר דרך הדרום פתח בראש דרך דרך בפני הגדרת הגינה דרך הקדים בבואן׃</verse>
        <verse osisID='Ezek.42.13'>ויאמר אלי לשכות הצפון לשכות הדרום אשר אל פני הגזרה הנה לשכות הקדש אשר יאכלו שם הכהנים אשר קרובים ליהוה קדשי הקדשים שם יניחו קדשי הקדשים והמנחה והחטאת והאשם כי המקום קדש׃</verse>
        <verse osisID='Ezek.42.14'>בבאם הכהנים ולא יצאו מהקדש אל החצר החיצונה ושם יניחו בגדיהם אשר ישרתו בהן כי קדש הנה ילבשו בגדים אחרים וקרבו אל אשר לעם׃</verse>
        <verse osisID='Ezek.42.15'>וכלה את מדות הבית הפנימי והוציאני דרך השער אשר פניו דרך הקדים ומדדו סביב סביב׃</verse>
        <verse osisID='Ezek.42.16'>מדד רוח הקדים בקנה המדה חמש אמות קנים בקנה המדה סביב׃</verse>
        <verse osisID='Ezek.42.17'>מדד רוח הצפון חמש מאות קנים בקנה המדה סביב׃</verse>
        <verse osisID='Ezek.42.18'>את רוח הדרום מדד חמש מאות קנים בקנה המדה׃</verse>
        <verse osisID='Ezek.42.19'>סבב אל רוח הים מדד חמש מאות קנים בקנה המדה׃</verse>
        <verse osisID='Ezek.42.20'>לארבע רוחות מדדו חומה לו סביב סביב ארך חמש מאות ורחב חמש מאות להבדיל בין הקדש לחל׃</verse>
      </chapter>
      <chapter osisID='Ezek.43'>
        <verse osisID='Ezek.43.1'>ויולכני אל השער שער אשר פנה דרך הקדים׃</verse>
        <verse osisID='Ezek.43.2'>והנה כבוד אלהי ישראל בא מדרך הקדים וקולו כקול מים רבים והארץ האירה מכבדו׃</verse>
        <verse osisID='Ezek.43.3'>וכמראה המראה אשר ראיתי כמראה אשר ראיתי בבאי לשחת את העיר ומראות כמראה אשר ראיתי אל נהר כבר ואפל אל פני׃</verse>
        <verse osisID='Ezek.43.4'>וכבוד יהוה בא אל הבית דרך שער אשר פניו דרך הקדים׃</verse>
        <verse osisID='Ezek.43.5'>ותשאני רוח ותביאני אל החצר הפנימי והנה מלא כבוד יהוה הבית׃</verse>
        <verse osisID='Ezek.43.6'>ואשמע מדבר אלי מהבית ואיש היה עמד אצלי׃</verse>
        <verse osisID='Ezek.43.7'>ויאמר אלי בן אדם את מקום כסאי ואת מקום כפות רגלי אשר אשכן שם בתוך בני ישראל לעולם ולא יטמאו עוד בית ישראל שם קדשי המה ומלכיהם בזנותם ובפגרי מלכיהם במותם׃</verse>
        <verse osisID='Ezek.43.8'>בתתם ספם את ספי ומזוזתם אצל מזוזתי והקיר ביני וביניהם וטמאו את שם קדשי בתועבותם אשר עשו ואכל אתם באפי׃</verse>
        <verse osisID='Ezek.43.9'>עתה ירחקו את זנותם ופגרי מלכיהם ממני ושכנתי בתוכם לעולם׃</verse>
        <verse osisID='Ezek.43.10'>אתה בן אדם הגד את בית ישראל את הבית ויכלמו מעונותיהם ומדדו את תכנית׃</verse>
        <verse osisID='Ezek.43.11'>ואם נכלמו מכל אשר עשו צורת הבית ותכונתו ומוצאיו ומובאיו וכל צורתו ואת כל חקתיו וכל צורתו וכל תורתו הודע אותם וכתב לעיניהם וישמרו את כל צורתו ואת כל חקתיו ועשו אותם׃</verse>
        <verse osisID='Ezek.43.12'>זאת תורת הבית על ראש ההר כל גבלו סביב סביב קדש קדשים הנה זאת תורת הבית׃</verse>
        <verse osisID='Ezek.43.13'>ואלה מדות המזבח באמות אמה אמה וטפח וחיק האמה ואמה רחב וגבולה אל שפתה סביב זרת האחד וזה גב המזבח׃</verse>
        <verse osisID='Ezek.43.14'>ומחיק הארץ עד העזרה התחתונה שתים אמות ורחב אמה אחת ומהעזרה הקטנה עד העזרה הגדולה ארבע אמות ורחב האמה׃</verse>
        <verse osisID='Ezek.43.15'>וההראל ארבע אמות ומהאראיל ולמעלה הקרנות ארבע׃</verse>
        <verse osisID='Ezek.43.16'>והאראיל שתים עשרה ארך בשתים עשרה רחב רבוע אל ארבעת רבעיו׃</verse>
        <verse osisID='Ezek.43.17'>והעזרה ארבע עשרה ארך בארבע עשרה רחב אל ארבעת רבעיה והגבול סביב אותה חצי האמה והחיק לה אמה סביב ומעלתהו פנות קדים׃</verse>
        <verse osisID='Ezek.43.18'>ויאמר אלי בן אדם כה אמר אדני יהוה אלה חקות המזבח ביום העשותו להעלות עליו עולה ולזרק עליו דם׃</verse>
        <verse osisID='Ezek.43.19'>ונתתה אל הכהנים הלוים אשר הם מזרע צדוק הקרבים אלי נאם אדני יהוה לשרתני פר בן בקר לחטאת׃</verse>
        <verse osisID='Ezek.43.20'>ולקחת מדמו ונתתה על ארבע קרנתיו ואל ארבע פנות העזרה ואל הגבול סביב וחטאת אותו וכפרתהו׃</verse>
        <verse osisID='Ezek.43.21'>ולקחת את הפר החטאת ושרפו במפקד הבית מחוץ למקדש׃</verse>
        <verse osisID='Ezek.43.22'>וביום השני תקריב שעיר עזים תמים לחטאת וחטאו את המזבח כאשר חטאו בפר׃</verse>
        <verse osisID='Ezek.43.23'>בכלותך מחטא תקריב פר בן בקר תמים ואיל מן הצאן תמים׃</verse>
        <verse osisID='Ezek.43.24'>והקרבתם לפני יהוה והשליכו הכהנים עליהם מלח והעלו אותם עלה ליהוה׃</verse>
        <verse osisID='Ezek.43.25'>שבעת ימים תעשה שעיר חטאת ליום ופר בן בקר ואיל מן הצאן תמימים יעשו׃</verse>
        <verse osisID='Ezek.43.26'>שבעת ימים יכפרו את המזבח וטהרו אתו ומלאו ידו׃</verse>
        <verse osisID='Ezek.43.27'>ויכלו את הימים והיה ביום השמיני והלאה יעשו הכהנים על המזבח את עולותיכם ואת שלמיכם ורצאתי אתכם נאם אדני יהוה׃</verse>
      </chapter>
      <chapter osisID='Ezek.44'>
        <verse osisID='Ezek.44.1'>וישב אתי דרך שער המקדש החיצון הפנה קדים והוא סגור׃</verse>
        <verse osisID='Ezek.44.2'>ויאמר אלי יהוה השער הזה סגור יהיה לא יפתח ואיש לא יבא בו כי יהוה אלהי ישראל בא בו והיה סגור׃</verse>
        <verse osisID='Ezek.44.3'>את הנשיא נשיא הוא ישב בו לאכול לחם לפני יהוה מדרך אלם השער יבוא ומדרכו יצא׃</verse>
        <verse osisID='Ezek.44.4'>ויביאני דרך שער הצפון אל פני הבית וארא והנה מלא כבוד יהוה את בית יהוה ואפל אל פני׃</verse>
        <verse osisID='Ezek.44.5'>ויאמר אלי יהוה בן אדם שים לבך וראה בעיניך ובאזניך שמע את כל אשר אני מדבר אתך לכל חקות בית יהוה ולכל תורתו ושמת לבך למבוא הבית בכל מוצאי המקדש׃</verse>
        <verse osisID='Ezek.44.6'>ואמרת אל מרי אל בית ישראל כה אמר אדני יהוה רב לכם מכל תועבותיכם בית ישראל׃</verse>
        <verse osisID='Ezek.44.7'>בהביאכם בני נכר ערלי לב וערלי בשר להיות במקדשי לחללו את ביתי בהקריבכם את לחמי חלב ודם ויפרו את בריתי אל כל תועבותיכם׃</verse>
        <verse osisID='Ezek.44.8'>ולא שמרתם משמרת קדשי ותשימון לשמרי משמרתי במקדשי לכם׃</verse>
        <verse osisID='Ezek.44.9'>כה אמר אדני יהוה כל בן נכר ערל לב וערל בשר לא יבוא אל מקדשי לכל בן נכר אשר בתוך בני ישראל׃</verse>
        <verse osisID='Ezek.44.10'>כי אם הלוים אשר רחקו מעלי בתעות ישראל אשר תעו מעלי אחרי גלוליהם ונשאו עונם׃</verse>
        <verse osisID='Ezek.44.11'>והיו במקדשי משרתים פקדות אל שערי הבית ומשרתים את הבית המה ישחטו את העלה ואת הזבח לעם והמה יעמדו לפניהם לשרתם׃</verse>
        <verse osisID='Ezek.44.12'>יען אשר ישרתו אותם לפני גלוליהם והיו לבית ישראל למכשול עון על כן נשאתי ידי עליהם נאם אדני יהוה ונשאו עונם׃</verse>
        <verse osisID='Ezek.44.13'>ולא יגשו אלי לכהן לי ולגשת על כל קדשי אל קדשי הקדשים ונשאו כלמתם ותועבותם אשר עשו׃</verse>
        <verse osisID='Ezek.44.14'>ונתתי אותם שמרי משמרת הבית לכל עבדתו ולכל אשר יעשה בו׃</verse>
        <verse osisID='Ezek.44.15'>והכהנים הלוים בני צדוק אשר שמרו את משמרת מקדשי בתעות בני ישראל מעלי המה יקרבו אלי לשרתני ועמדו לפני להקריב לי חלב ודם נאם אדני יהוה׃</verse>
        <verse osisID='Ezek.44.16'>המה יבאו אל מקדשי והמה יקרבו אל שלחני לשרתני ושמרו את משמרתי׃</verse>
        <verse osisID='Ezek.44.17'>והיה בבואם אל שערי החצר הפנימית בגדי פשתים ילבשו ולא יעלה עליהם צמר בשרתם בשערי החצר הפנימית וביתה׃</verse>
        <verse osisID='Ezek.44.18'>פארי פשתים יהיו על ראשם ומכנסי פשתים יהיו על מתניהם לא יחגרו ביזע׃</verse>
        <verse osisID='Ezek.44.19'>ובצאתם אל החצר החיצונה אל החצר החיצונה אל העם יפשטו את בגדיהם אשר המה משרתם בם והניחו אותם בלשכת הקדש ולבשו בגדים אחרים ולא יקדשו את העם בבגדיהם׃</verse>
        <verse osisID='Ezek.44.20'>וראשם לא יגלחו ופרע לא ישלחו כסום יכסמו את ראשיהם׃</verse>
        <verse osisID='Ezek.44.21'>ויין לא ישתו כל כהן בבואם אל החצר הפנימית׃</verse>
        <verse osisID='Ezek.44.22'>ואלמנה וגרושה לא יקחו להם לנשים כי אם בתולת מזרע בית ישראל והאלמנה אשר תהיה אלמנה מכהן יקחו׃</verse>
        <verse osisID='Ezek.44.23'>ואת עמי יורו בין קדש לחל ובין טמא לטהור יודעם׃</verse>
        <verse osisID='Ezek.44.24'>ועל ריב המה יעמדו לשפט במשפטי ושפטהו ואת תורתי ואת חקתי בכל מועדי ישמרו ואת שבתותי יקדשו׃</verse>
        <verse osisID='Ezek.44.25'>ואל מת אדם לא יבוא לטמאה כי אם לאב ולאם ולבן ולבת לאח ולאחות אשר לא היתה לאיש יטמאו׃</verse>
        <verse osisID='Ezek.44.26'>ואחרי טהרתו שבעת ימים יספרו לו׃</verse>
        <verse osisID='Ezek.44.27'>וביום באו אל הקדש אל החצר הפנימית לשרת בקדש יקריב חטאתו נאם אדני יהוה׃</verse>
        <verse osisID='Ezek.44.28'>והיתה להם לנחלה אני נחלתם ואחזה לא תתנו להם בישראל אני אחזתם׃</verse>
        <verse osisID='Ezek.44.29'>המנחה והחטאת והאשם המה יאכלום וכל חרם בישראל להם יהיה׃</verse>
        <verse osisID='Ezek.44.30'>וראשית כל בכורי כל וכל תרומת כל מכל תרומותיכם לכהנים יהיה וראשית ערסותיכם תתנו לכהן להניח ברכה אל ביתך׃</verse>
        <verse osisID='Ezek.44.31'>כל נבלה וטרפה מן העוף ומן הבהמה לא יאכלו הכהנים׃</verse>
      </chapter>
      <chapter osisID='Ezek.45'>
        <verse osisID='Ezek.45.1'>ובהפילכם את הארץ בנחלה תרימו תרומה ליהוה קדש מן הארץ ארך חמשה ועשרים אלף ארך ורחב עשרה אלף קדש הוא בכל גבולה סביב׃</verse>
        <verse osisID='Ezek.45.2'>יהיה מזה אל הקדש חמש מאות בחמש מאות מרבע סביב וחמשים אמה מגרש לו סביב׃</verse>
        <verse osisID='Ezek.45.3'>ומן המדה הזאת תמוד ארך חמש ועשרים אלף ורחב עשרת אלפים ובו יהיה המקדש קדש קדשים׃</verse>
        <verse osisID='Ezek.45.4'>קדש מן הארץ הוא לכהנים משרתי המקדש יהיה הקרבים לשרת את יהוה והיה להם מקום לבתים ומקדש למקדש׃</verse>
        <verse osisID='Ezek.45.5'>וחמשה ועשרים אלף ארך ועשרת אלפים רחב יהיה ללוים משרתי הבית להם לאחזה עשרים לשכת׃</verse>
        <verse osisID='Ezek.45.6'>ואחזת העיר תתנו חמשת אלפים רחב וארך חמשה ועשרים אלף לעמת תרומת הקדש לכל בית ישראל יהיה׃</verse>
        <verse osisID='Ezek.45.7'>ולנשיא מזה ומזה לתרומת הקדש ולאחזת העיר אל פני תרומת הקדש ואל פני אחזת העיר מפאת ים ימה ומפאת קדמה קדימה וארך לעמות אחד החלקים מגבול ים אל גבול קדימה׃</verse>
        <verse osisID='Ezek.45.8'>לארץ יהיה לו לאחזה בישראל ולא יונו עוד נשיאי את עמי והארץ יתנו לבית ישראל לשבטיהם׃</verse>
        <verse osisID='Ezek.45.9'>כה אמר אדני יהוה רב לכם נשיאי ישראל חמס ושד הסירו ומשפט וצדקה עשו הרימו גרשתיכם מעל עמי נאם אדני יהוה׃</verse>
        <verse osisID='Ezek.45.10'>מאזני צדק ואיפת צדק ובת צדק יהי לכם׃</verse>
        <verse osisID='Ezek.45.11'>האיפה והבת תכן אחד יהיה לשאת מעשר החמר הבת ועשירת החמר האיפה אל החמר יהיה מתכנתו׃</verse>
        <verse osisID='Ezek.45.12'>והשקל עשרים גרה עשרים שקלים חמשה ועשרים שקלים עשרה וחמשה שקל המנה יהיה לכם׃</verse>
        <verse osisID='Ezek.45.13'>זאת התרומה אשר תרימו ששית האיפה מחמר החטים וששיתם האיפה מחמר השערים׃</verse>
        <verse osisID='Ezek.45.14'>וחק השמן הבת השמן מעשר הבת מן הכר עשרת הבתים חמר כי עשרת הבתים חמר׃</verse>
        <verse osisID='Ezek.45.15'>ושה אחת מן הצאן מן המאתים ממשקה ישראל למנחה ולעולה ולשלמים לכפר עליהם נאם אדני יהוה׃</verse>
        <verse osisID='Ezek.45.16'>כל העם הארץ יהיו אל התרומה הזאת לנשיא בישראל׃</verse>
        <verse osisID='Ezek.45.17'>ועל הנשיא יהיה העולות והמנחה והנסך בחגים ובחדשים ובשבתות בכל מועדי בית ישראל הוא יעשה את החטאת ואת המנחה ואת העולה ואת השלמים לכפר בעד בית ישראל׃</verse>
        <verse osisID='Ezek.45.18'>כה אמר אדני יהוה בראשון באחד לחדש תקח פר בן בקר תמים וחטאת את המקדש׃</verse>
        <verse osisID='Ezek.45.19'>ולקח הכהן מדם החטאת ונתן אל מזוזת הבית ואל ארבע פנות העזרה למזבח ועל מזוזת שער החצר הפנימית׃</verse>
        <verse osisID='Ezek.45.20'>וכן תעשה בשבעה בחדש מאיש שגה ומפתי וכפרתם את הבית׃</verse>
        <verse osisID='Ezek.45.21'>בראשון בארבעה עשר יום לחדש יהיה לכם הפסח חג שבעות ימים מצות יאכל׃</verse>
        <verse osisID='Ezek.45.22'>ועשה הנשיא ביום ההוא בעדו ובעד כל עם הארץ פר חטאת׃</verse>
        <verse osisID='Ezek.45.23'>ושבעת ימי החג יעשה עולה ליהוה שבעת פרים ושבעת אילים תמימם ליום שבעת הימים וחטאת שעיר עזים ליום׃</verse>
        <verse osisID='Ezek.45.24'>ומנחה איפה לפר ואיפה לאיל יעשה ושמן הין לאיפה׃</verse>
        <verse osisID='Ezek.45.25'>בשביעי בחמשה עשר יום לחדש בחג יעשה כאלה שבעת הימים כחטאת כעלה וכמנחה וכשמן׃</verse>
      </chapter>
      <chapter osisID='Ezek.46'>
        <verse osisID='Ezek.46.1'>כה אמר אדני יהוה שער החצר הפנימית הפנה קדים יהיה סגור ששת ימי המעשה וביום השבת יפתח וביום החדש יפתח׃</verse>
        <verse osisID='Ezek.46.2'>ובא הנשיא דרך אולם השער מחוץ ועמד על מזוזת השער ועשו הכהנים את עולתו ואת שלמיו והשתחוה על מפתן השער ויצא והשער לא יסגר עד הערב׃</verse>
        <verse osisID='Ezek.46.3'>והשתחוו עם הארץ פתח השער ההוא בשבתות ובחדשים לפני יהוה׃</verse>
        <verse osisID='Ezek.46.4'>והעלה אשר יקרב הנשיא ליהוה ביום השבת ששה כבשים תמימם ואיל תמים׃</verse>
        <verse osisID='Ezek.46.5'>ומנחה איפה לאיל ולכבשים מנחה מתת ידו ושמן הין לאיפה׃</verse>
        <verse osisID='Ezek.46.6'>וביום החדש פר בן בקר תמימם וששת כבשם ואיל תמימם יהיו׃</verse>
        <verse osisID='Ezek.46.7'>ואיפה לפר ואיפה לאיל יעשה מנחה ולכבשים כאשר תשיג ידו ושמן הין לאיפה׃</verse>
        <verse osisID='Ezek.46.8'>ובבוא הנשיא דרך אולם השער יבוא ובדרכו יצא׃</verse>
        <verse osisID='Ezek.46.9'>ובבוא עם הארץ לפני יהוה במועדים הבא דרך שער צפון להשתחות יצא דרך שער נגב והבא דרך שער נגב יצא דרך שער צפונה לא ישוב דרך השער אשר בא בו כי נכחו יצאו׃</verse>
        <verse osisID='Ezek.46.10'>והנשיא בתוכם בבואם יבוא ובצאתם יצאו׃</verse>
        <verse osisID='Ezek.46.11'>ובחגים ובמועדים תהיה המנחה איפה לפר ואיפה לאיל ולכבשים מתת ידו ושמן הין לאיפה׃</verse>
        <verse osisID='Ezek.46.12'>וכי יעשה הנשיא נדבה עולה או שלמים נדבה ליהוה ופתח לו את השער הפנה קדים ועשה את עלתו ואת שלמיו כאשר יעשה ביום השבת ויצא וסגר את השער אחרי צאתו׃</verse>
        <verse osisID='Ezek.46.13'>וכבש בן שנתו תמים תעשה עולה ליום ליהוה בבקר בבקר תעשה אתו׃</verse>
        <verse osisID='Ezek.46.14'>ומנחה תעשה עליו בבקר בבקר ששית האיפה ושמן שלישית ההין לרס את הסלת מנחה ליהוה חקות עולם תמיד׃</verse>
        <verse osisID='Ezek.46.15'>ועשו את הכבש ואת המנחה ואת השמן בבקר בבקר עולת תמיד׃</verse>
        <verse osisID='Ezek.46.16'>כה אמר אדני יהוה כי יתן הנשיא מתנה לאיש מבניו נחלתו היא לבניו תהיה אחזתם היא בנחלה׃</verse>
        <verse osisID='Ezek.46.17'>וכי יתן מתנה מנחלתו לאחד מעבדיו והיתה לו עד שנת הדרור ושבת לנשיא אך נחלתו בניו להם תהיה׃</verse>
        <verse osisID='Ezek.46.18'>ולא יקח הנשיא מנחלת העם להונתם מאחזתם מאחזתו ינחל את בניו למען אשר לא יפצו עמי איש מאחזתו׃</verse>
        <verse osisID='Ezek.46.19'>ויביאני במבוא אשר על כתף השער אל הלשכות הקדש אל הכהנים הפנות צפונה והנה שם מקום בירכתם ימה׃</verse>
        <verse osisID='Ezek.46.20'>ויאמר אלי זה המקום אשר יבשלו שם הכהנים את האשם ואת החטאת אשר יאפו את המנחה לבלתי הוציא אל החצר החיצונה לקדש את העם׃</verse>
        <verse osisID='Ezek.46.21'>ויוציאני אל החצר החיצנה ויעבירני אל ארבעת מקצועי החצר והנה חצר במקצע החצר חצר במקצע החצר׃</verse>
        <verse osisID='Ezek.46.22'>בארבעת מקצעות החצר חצרות קטרות ארבעים ארך ושלשים רחב מדה אחת לארבעתם מהקצעות׃</verse>
        <verse osisID='Ezek.46.23'>וטור סביב בהם סביב לארבעתם ומבשלות עשוי מתחת הטירות סביב׃</verse>
        <verse osisID='Ezek.46.24'>ויאמר אלי אלה בית המבשלים אשר יבשלו שם משרתי הבית את זבח העם׃</verse>
      </chapter>
      <chapter osisID='Ezek.47'>
        <verse osisID='Ezek.47.1'>וישבני אל פתח הבית והנה מים יצאים מתחת מפתן הבית קדימה כי פני הבית קדים והמים ירדים מתחת מכתף הבית הימנית מנגב למזבח׃</verse>
        <verse osisID='Ezek.47.2'>ויוצאני דרך שער צפונה ויסבני דרך חוץ אל שער החוץ דרך הפונה קדים והנה מים מפכים מן הכתף הימנית׃</verse>
        <verse osisID='Ezek.47.3'>בצאת האיש קדים וקו בידו וימד אלף באמה ויעברני במים מי אפסים׃</verse>
        <verse osisID='Ezek.47.4'>וימד אלף ויעברני במים מים ברכים וימד אלף ויעברני מי מתנים׃</verse>
        <verse osisID='Ezek.47.5'>וימד אלף נחל אשר לא אוכל לעבר כי גאו המים מי שחו נחל אשר לא יעבר׃</verse>
        <verse osisID='Ezek.47.6'>ויאמר אלי הראית בן אדם ויולכני וישבני שפת הנחל׃</verse>
        <verse osisID='Ezek.47.7'>בשובני והנה אל שפת הנחל עץ רב מאד מזה ומזה׃</verse>
        <verse osisID='Ezek.47.8'>ויאמר אלי המים האלה יוצאים אל הגלילה הקדמונה וירדו על הערבה ובאו הימה אל הימה המוצאים ונרפאו המים׃</verse>
        <verse osisID='Ezek.47.9'>והיה כל נפש חיה אשר ישרץ אל כל אשר יבוא שם נחלים יחיה והיה הדגה רבה מאד כי באו שמה המים האלה וירפאו וחי כל אשר יבוא שמה הנחל׃</verse>
        <verse osisID='Ezek.47.10'>והיה יעמדו עליו דוגים מעין גדי ועד עין עגלים משטוח לחרמים יהיו למינה תהיה דגתם כדגת הים הגדול רבה מאד׃</verse>
        <verse osisID='Ezek.47.11'>בצאתו וגבאיו ולא ירפאו למלח נתנו׃</verse>
        <verse osisID='Ezek.47.12'>ועל הנחל יעלה על שפתו מזה ומזה כל עץ מאכל לא יבול עלהו ולא יתם פריו לחדשיו יבכר כי מימיו מן המקדש המה יוצאים והיו פריו למאכל ועלהו לתרופה׃</verse>
        <verse osisID='Ezek.47.13'>כה אמר אדני יהוה גה גבול אשר תתנחלו את הארץ לשני עשר שבטי ישראל יוסף חבלים׃</verse>
        <verse osisID='Ezek.47.14'>ונחלתם אותה איש כאחיו אשר נשאתי את ידי לתתה לאבתיכם ונפלה הארץ הזאת לכם בנחלה׃</verse>
        <verse osisID='Ezek.47.15'>וזה גבול הארץ לפאת צפונה מן הים הגדול הדרך חתלן לבוא צדדה׃</verse>
        <verse osisID='Ezek.47.16'>חמת ברותה סברים אשר בין גבול דמשק ובין גבול חמת חצר התיכון אשר אל גבול חורן׃</verse>
        <verse osisID='Ezek.47.17'>והיה גבול מן הים חצר עינון גבול דמשק וצפון צפונה וגבול חמת ואת פאת צפון׃</verse>
        <verse osisID='Ezek.47.18'>ופאת קדים מבין חורן ומבין דמשק ומבין הגלעד ומבין ארץ ישראל הירדן מגבול על הים הקדמוני תמדו ואת פאת קדימה׃</verse>
        <verse osisID='Ezek.47.19'>ופאת נגב תימנה מתמר עד מי מריבות קדש נחלה אל הים הגדול ואת פאת תימנה נגבה׃</verse>
        <verse osisID='Ezek.47.20'>ופאת ים הים הגדול מגבול עד נכח לבוא חמת זאת פאת ים׃</verse>
        <verse osisID='Ezek.47.21'>וחלקתם את הארץ הזאת לכם לשבטי ישראל׃</verse>
        <verse osisID='Ezek.47.22'>והיה תפלו אותה בנחלה לכם ולהגרים הגרים בתוככם אשר הולדו בנים בתוככם והיו לכם כאזרח בבני ישראל אתכם יפלו בנחלה בתוך שבטי ישראל׃</verse>
        <verse osisID='Ezek.47.23'>והיה בשבט אשר גר הגר אתו שם תתנו נחלתו נאם אדני יהוה׃</verse>
      </chapter>
      <chapter osisID='Ezek.48'>
        <verse osisID='Ezek.48.1'>ואלה שמות השבטים מקצה צפונה אל יד דרך חתלן לבוא חמת חצר עינן גבול דמשק צפונה אל יד חמת והיו לו פאת קדים הים דן אחד׃</verse>
        <verse osisID='Ezek.48.2'>ועל גבול דן מפאת קדים עד פאת ימה אשר אחד׃</verse>
        <verse osisID='Ezek.48.3'>ועל גבול אשר מפאת קדימה ועד פאת ימה נפתלי אחד׃</verse>
        <verse osisID='Ezek.48.4'>ועל גבול נפתלי מפאת קדמה עד פאת ימה מנשה אחד׃</verse>
        <verse osisID='Ezek.48.5'>ועל גבול מנשה מפאת קדמה עד פאת ימה אפרים אחד׃</verse>
        <verse osisID='Ezek.48.6'>ועל גבול אפרים מפאת קדים ועד פאת ימה ראובן אחד׃</verse>
        <verse osisID='Ezek.48.7'>ועל גבול ראובן מפאת קדים עד פאת ימה יהודה אחד׃</verse>
        <verse osisID='Ezek.48.8'>ועל גבול יהודה מפאת קדים עד פאת ימה תהיה התרומה אשר תרימו חמשה ועשרים אלף רחב וארך כאחד החלקים מפאת קדימה עד פאת ימה והיה המקדש בתוכו׃</verse>
        <verse osisID='Ezek.48.9'>התרומה אשר תרימו ליהוה ארך חמשה ועשרים אלף ורחב עשרת אלפים׃</verse>
        <verse osisID='Ezek.48.10'>ולאלה תהיה תרומת הקדש לכהנים צפונה חמשה ועשרים אלף וימה רחב עשרת אלפים וקדימה רחב עשרת אלפים ונגבה ארך חמשה ועשרים אלף והיה מקדש יהוה בתוכו׃</verse>
        <verse osisID='Ezek.48.11'>לכהנים המקדש מבני צדוק אשר שמרו משמרתי אשר לא תעו בתעות בני ישראל כאשר תעו הלוים׃</verse>
        <verse osisID='Ezek.48.12'>והיתה להם תרומיה מתרומת הארץ קדש קדשים אל גבול הלוים׃</verse>
        <verse osisID='Ezek.48.13'>והלוים לעמת גבול הכהנים חמשה ועשרים אלף ארך ורחב עשרת אלפים כל ארך חמשה ועשרים אלף ורחב עשרת אלפים׃</verse>
        <verse osisID='Ezek.48.14'>ולא ימכרו ממנו ולא ימר ולא יעבור ראשית הארץ כי קדש ליהוה׃</verse>
        <verse osisID='Ezek.48.15'>וחמשת אלפים הנותר ברחב על פני חמשה ועשרים אלף חל הוא לעיר למושב ולמגרש והיתה העיר בתוכה׃</verse>
        <verse osisID='Ezek.48.16'>ואלה מדותיה פאת צפון חמש מאות וארבעת אלפים ופאת נגב חמש חמש מאות וארבעת אלפים ומפאת קדים חמש מאות וארבעת אלפים ופאת ימה חמש מאות וארבעת אלפים׃</verse>
        <verse osisID='Ezek.48.17'>והיה מגרש לעיר צפונה חמשים ומאתים ונגבה חמשים ומאתים וקדימה חמשים ומאתים וימה חמשים ומאתים׃</verse>
        <verse osisID='Ezek.48.18'>והנותר בארך לעמת תרומת הקדש עשרת אלפים קדימה ועשרת אלפים ימה והיה לעמת תרומת הקדש והיתה תבואתה ללחם לעבדי העיר׃</verse>
        <verse osisID='Ezek.48.19'>והעבד העיר יעבדוהו מכל שבטי ישראל׃</verse>
        <verse osisID='Ezek.48.20'>כל התרומה חמשה ועשרים אלף בחמשה ועשרים אלף רביעית תרימו את תרומת הקדש אל אחזת העיר׃</verse>
        <verse osisID='Ezek.48.21'>והנותר לנשיא מזה ומזה לתרומת הקדש ולאחזת העיר אל פני חמשה ועשרים אלף תרומה עד גבול קדימה וימה על פני חמשה ועשרים אלף על גבול ימה לעמת חלקים לנשיא והיתה תרומת הקדש ומקדש הבית בתוכה׃</verse>
        <verse osisID='Ezek.48.22'>ומאחזת הלוים ומאחזת העיר בתוך אשר לנשיא יהיה בין גבול יהודה ובין גבול בנימן לנשיא יהיה׃</verse>
        <verse osisID='Ezek.48.23'>ויתר השבטים מפאת קדמה עד פאת ימה בנימן אחד׃</verse>
        <verse osisID='Ezek.48.24'>ועל גבול בנימן מפאת קדימה עד פאת ימה שמעון אחד׃</verse>
        <verse osisID='Ezek.48.25'>ועל גבול שמעון מפאת קדימה עד פאת ימה יששכר אחד׃</verse>
        <verse osisID='Ezek.48.26'>ועל גבול יששכר מפאת קדימה עד פאת ימה זבולן אחד׃</verse>
        <verse osisID='Ezek.48.27'>ועל גבול זבולן מפאת קדמה עד פאת ימה גד אחד׃</verse>
        <verse osisID='Ezek.48.28'>ועל גבול גד אל פאת נגב תימנה והיה גבול מתמר מי מריבת קדש נחלה על הים הגדול׃</verse>
        <verse osisID='Ezek.48.29'>זאת הארץ אשר תפילו מנחלה לשבטי ישראל ואלה מחלקתם נאם אדני יהוה׃</verse>
        <verse osisID='Ezek.48.30'>ואלה תוצאת העיר מפאת צפון חמש מאות וארבעת אלפים מדה׃</verse>
        <verse osisID='Ezek.48.31'>ושערי העיר על שמות שבטי ישראל שערים שלושה צפונה שער ראובן אחד שער יהודה אחד שער לוי אחד׃</verse>
        <verse osisID='Ezek.48.32'>ואל פאת קדימה חמש מאות וארבעת אלפים ושערים שלשה ושער יוסף אחד שער בנימן אחד שער דן אחד׃</verse>
        <verse osisID='Ezek.48.33'>ופאת נגבה חמש מאות וארבעת אלפים מדה ושערים שלשה שער שמעון אחד שער יששכר אחד שער זבולן אחד׃</verse>
        <verse osisID='Ezek.48.34'>פאת ימה חמש מאות וארבעת אלפים שעריהם שלשה שער גד אחד שער אשר אחד שער נפתלי אחד׃</verse>
        <verse osisID='Ezek.48.35'>סביב שמנה עשר אלף ושם העיר מיום יהוה שמה׃</verse>
      </chapter>
    </div></osisText>
</osis>
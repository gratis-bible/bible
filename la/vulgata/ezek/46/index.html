<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 46</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/ezek/46"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/ezek">Ezekiel</a> &gt <strong>Chapter 46</strong></div><p><span class="verse"><a name="1">1</a>haec dicit Dominus Deus porta atrii interioris quae respicit ad orientem erit clausa sex diebus in quibus opus fit die autem sabbati aperietur sed et in die kalendarum aperietur</span> <span class="verse"><a name="2">2</a>et intrabit princeps per viam vestibuli portae de foris et stabit in limine portae et facient sacerdotes holocaustum eius et pacifica eius et adorabit super limen portae et egredietur porta autem non claudetur usque ad vesperam</span> <span class="verse"><a name="3">3</a>et adorabit populus terrae ad ostium portae illius in sabbatis et in kalendis coram Domino</span> <span class="verse"><a name="4">4</a>holocaustum autem hoc offeret princeps Domino in die sabbati sex agnos inmaculatos et arietem inmaculatum</span> <span class="verse"><a name="5">5</a>et sacrificium oephi per arietem agnis autem sacrificium quod dederit manus eius et olei hin per singula oephi</span> <span class="verse"><a name="6">6</a>in die autem kalendarum vitulum de armento inmaculatum et sex agni et arietes inmaculati erunt</span> <span class="verse"><a name="7">7</a>et oephi per vitulum oephi quoque per arietem faciet sacrificium agnis autem sicut invenerit manus eius et olei hin per singula oephi</span> <span class="verse"><a name="8">8</a>cumque ingressurus est princeps per viam vestibuli portae ingrediatur et per eandem viam exeat</span> <span class="verse"><a name="9">9</a>et cum intrabit populus terrae in conspectu Domini in sollemnitatibus qui ingreditur per portam aquilonis ut adoret egrediatur per viam portae meridianae porro qui ingreditur per viam portae meridianae egrediatur per viam portae aquilonis non revertetur per viam portae per quam ingressus est sed e regione illius egredietur</span> <span class="verse"><a name="10">10</a>princeps autem in medio eorum cum ingredientibus ingredietur et cum egredientibus egredietur</span> <span class="verse"><a name="11">11</a>et in nundinis et in sollemnitatibus erit sacrificium oephi per vitulum et oephi per arietem agnis autem erit sacrificium sicut invenerit manus eius et olei hin per singula oephi</span> <span class="verse"><a name="12">12</a>cum autem fecerit princeps spontaneum holocaustum aut pacifica voluntaria Domino aperietur ei porta quae respicit ad orientem et faciet holocaustum suum et pacifica sua sicut fieri solet in die sabbati et egredietur claudeturque porta postquam exierit</span> <span class="verse"><a name="13">13</a>et agnum eiusdem anni inmaculatum faciet holocaustum cotidie Domino semper mane faciet illud</span> <span class="verse"><a name="14">14</a>et sacrificium faciet super eo cata mane mane sextam partem oephi et de oleo tertiam partem hin ut misceatur similae sacrificium Domino legitimum iuge atque perpetuum</span> <span class="verse"><a name="15">15</a>faciet agnum et sacrificium et oleum cata mane mane holocaustum sempiternum</span> <span class="verse"><a name="16">16</a>haec dicit Dominus Deus si dederit princeps donum alicui de filiis suis hereditas eius filiorum suorum erit possidebunt ea hereditarie</span> <span class="verse"><a name="17">17</a>si autem dederit legatum de hereditate sua uni servorum suorum erit illius usque ad annum remissionis et revertetur ad principem hereditas autem eius filiis eius erit</span> <span class="verse"><a name="18">18</a>et non accipiet princeps de hereditate populi per violentiam et de possessione eorum sed de possessione sua hereditatem dabit filiis suis ut non dispergatur populus meus unusquisque a possessione sua</span> <span class="verse"><a name="19">19</a>et introduxit me per ingressum qui erat ex latere portae in gazofilacia sanctuarii ad sacerdotes quae respiciebant ad aquilonem et erat ibi locus vergens ad occidentem</span> <span class="verse"><a name="20">20</a>et dixit ad me iste est locus ubi coquent sacerdotes pro delicto et pro peccato ubi coquent sacrificium ut non efferant in atrio exteriori et sanctificetur populus</span> <span class="verse"><a name="21">21</a>et eduxit me in atrium exterius et circumduxit me per quattuor angulos atrii et ecce atriolum erat in angulo atrii atriola singula per angulos atrii</span> <span class="verse"><a name="22">22</a>in quattuor angulos atrii atriola disposita quadraginta cubitorum per longum et triginta per latum mensurae unius quattuor erant</span> <span class="verse"><a name="23">23</a>et paries per circuitum ambiens quattuor atriola et culinae fabricatae erant subter porticus per gyrum</span> <span class="verse"><a name="24">24</a>et dixit ad me haec est domus culinarum in qua coquent ministri domus Domini victimas populi</span> </p></div</div></div></body></html>
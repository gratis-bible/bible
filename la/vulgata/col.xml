<?xml version='1.0' encoding='UTF-8'?>
<osis xmlns='http://www.bibletechnologies.net/2003/OSIS/namespace' xmlns:xsi='http://www.w3.org/2001/XMLSchema-instance' xsi:schemaLocation='http://www.bibletechnologies.net/2003/OSIS/namespace http://www.bibletechnologies.net/osisCore.2.1.1.xsd'>
  <osisText osisRefWork='Bible' osisIDWork='Bible.Vulgata' xml:lang='la'>
    <header>
      <revisionDesc>
        <date>2010-02-26</date>
        <p>initial OSIS 2.1.1 version</p>
      </revisionDesc>
      <work osisWork='Bible.Vulgata'>
        <title>Biblia Sacra Vulgata</title>
        <contributor>The Free Bible Group</contributor>
        <creator>NoName</creator>
        <creator role='encoder'>ZefToOsis 1.0.0</creator>
        <subject>The Holy Bible</subject>
        <date>2009-01-20</date>
        <description>The Holy Bible</description>
        <publisher>The Free Bible Group</publisher>
        <type type='OSIS'>Bible</type>
        <identifier type='OSIS'>Bible.Vulgata</identifier>
        <source/>
        <language type='IETF'>la</language>
        <relation/>
        <coverage>provide the bible to the world</coverage>
        <rights/>
        <scope/>
        <refSystem>Bible</refSystem>
      </work>
    </header>
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
  <div type='book' osisID='Col'>
      <chapter osisID='Col.1'>
        <verse osisID='Col.1.1'>Paulus apostolus Christi Iesu per voluntatem Dei et Timotheus frater</verse>
        <verse osisID='Col.1.2'>his qui sunt Colossis sanctis et fidelibus fratribus in Christo Iesu gratia vobis et pax a Deo Patre nostro</verse>
        <verse osisID='Col.1.3'>gratias agimus Deo et Patri Domini nostri Iesu Christi semper pro vobis orantes</verse>
        <verse osisID='Col.1.4'>audientes fidem vestram in Christo Iesu et dilectionem quam habetis in sanctos omnes</verse>
        <verse osisID='Col.1.5'>propter spem quae reposita est vobis in caelis quam audistis in verbo veritatis evangelii</verse>
        <verse osisID='Col.1.6'>quod pervenit ad vos sicut et in universo mundo est et fructificat et crescit sicut in vobis ex ea die qua audistis et cognovistis gratiam Dei in veritate</verse>
        <verse osisID='Col.1.7'>sicut didicistis ab Epaphra carissimo conservo nostro qui est fidelis pro vobis minister Christi Iesu</verse>
        <verse osisID='Col.1.8'>qui etiam manifestavit nobis dilectionem vestram in Spiritu</verse>
        <verse osisID='Col.1.9'>ideo et nos ex qua die audivimus non cessamus pro vobis orantes et postulantes ut impleamini agnitione voluntatis eius in omni sapientia et intellectu spiritali</verse>
        <verse osisID='Col.1.10'>ut ambuletis digne Deo per omnia placentes in omni opere bono fructificantes et crescentes in scientia Dei</verse>
        <verse osisID='Col.1.11'>in omni virtute confortati secundum potentiam claritatis eius in omni patientia et longanimitate cum gaudio</verse>
        <verse osisID='Col.1.12'>gratias agentes Patri qui dignos nos fecit in partem sortis sanctorum in lumine</verse>
        <verse osisID='Col.1.13'>qui eripuit nos de potestate tenebrarum et transtulit in regnum Filii dilectionis suae</verse>
        <verse osisID='Col.1.14'>in quo habemus redemptionem remissionem peccatorum</verse>
        <verse osisID='Col.1.15'>qui est imago Dei invisibilis primogenitus omnis creaturae</verse>
        <verse osisID='Col.1.16'>quia in ipso condita sunt universa in caelis et in terra visibilia et invisibilia sive throni sive dominationes sive principatus sive potestates omnia per ipsum et in ipso creata sunt</verse>
        <verse osisID='Col.1.17'>et ipse est ante omnes et omnia in ipso constant</verse>
        <verse osisID='Col.1.18'>et ipse est caput corporis ecclesiae qui est principium primogenitus ex mortuis ut sit in omnibus ipse primatum tenens</verse>
        <verse osisID='Col.1.19'>quia in ipso conplacuit omnem plenitudinem habitare</verse>
        <verse osisID='Col.1.20'>et per eum reconciliare omnia in ipsum pacificans per sanguinem crucis eius sive quae in terris sive quae in caelis sunt</verse>
        <verse osisID='Col.1.21'>et vos cum essetis aliquando alienati et inimici sensu in operibus malis</verse>
        <verse osisID='Col.1.22'>nunc autem reconciliavit in corpore carnis eius per mortem exhibere vos sanctos et inmaculatos et inreprehensibiles coram ipso</verse>
        <verse osisID='Col.1.23'>si tamen permanetis in fide fundati et stabiles et inmobiles ab spe evangelii quod audistis quod praedicatum est in universa creatura quae sub caelo est cuius factus sum ego Paulus minister</verse>
        <verse osisID='Col.1.24'>qui nunc gaudeo in passionibus pro vobis et adimpleo ea quae desunt passionum Christi in carne mea pro corpore eius quod est ecclesia</verse>
        <verse osisID='Col.1.25'>cuius factus sum ego minister secundum dispensationem Dei quae data est mihi in vos ut impleam verbum Dei</verse>
        <verse osisID='Col.1.26'>mysterium quod absconditum fuit a saeculis et generationibus nunc autem manifestatum est sanctis eius</verse>
        <verse osisID='Col.1.27'>quibus voluit Deus notas facere divitias gloriae sacramenti huius in gentibus quod est Christus in vobis spes gloriae</verse>
        <verse osisID='Col.1.28'>quem nos adnuntiamus corripientes omnem hominem et docentes omnem hominem in omni sapientia ut exhibeamus omnem hominem perfectum in Christo Iesu</verse>
        <verse osisID='Col.1.29'>in quo et laboro certando secundum operationem eius quam operatur in me in virtute</verse>
      </chapter>
      <chapter osisID='Col.2'>
        <verse osisID='Col.2.1'>volo enim vos scire qualem sollicitudinem habeam pro vobis et pro his qui sunt Laodiciae et quicumque non viderunt faciem meam in carne</verse>
        <verse osisID='Col.2.2'>ut consolentur corda ipsorum instructi in caritate et in omnes divitias plenitudinis intellectus in agnitionem mysterii Dei Patris Christi Iesu</verse>
        <verse osisID='Col.2.3'>in quo sunt omnes thesauri sapientiae et scientiae absconditi</verse>
        <verse osisID='Col.2.4'>hoc autem dico ut nemo vos decipiat in subtilitate sermonum</verse>
        <verse osisID='Col.2.5'>nam et si corpore absens sum sed spiritu vobiscum sum gaudens et videns ordinem vestrum et firmamentum eius quae in Christo est fidei vestrae</verse>
        <verse osisID='Col.2.6'>sicut ergo accepistis Christum Iesum Dominum in ipso ambulate</verse>
        <verse osisID='Col.2.7'>radicati et superaedificati in ipso et confirmati fide sicut et didicistis abundantes in gratiarum actione</verse>
        <verse osisID='Col.2.8'>videte ne quis vos decipiat per philosophiam et inanem fallaciam secundum traditionem hominum secundum elementa mundi et non secundum Christum</verse>
        <verse osisID='Col.2.9'>quia in ipso inhabitat omnis plenitudo divinitatis corporaliter</verse>
        <verse osisID='Col.2.10'>et estis in illo repleti qui est caput omnis principatus et potestatis</verse>
        <verse osisID='Col.2.11'>in quo et circumcisi estis circumcisione non manufacta in expoliatione corporis carnis in circumcisione Christi</verse>
        <verse osisID='Col.2.12'>consepulti ei in baptismo in quo et resurrexistis per fidem operationis Dei qui suscitavit illum a mortuis</verse>
        <verse osisID='Col.2.13'>et vos cum mortui essetis in delictis et praeputio carnis vestrae convivificavit cum illo donans vobis omnia delicta</verse>
        <verse osisID='Col.2.14'>delens quod adversum nos erat chirografum decretis quod erat contrarium nobis et ipsum tulit de medio adfigens illud cruci</verse>
        <verse osisID='Col.2.15'>expolians principatus et potestates traduxit palam triumphans illos in semet ipso</verse>
        <verse osisID='Col.2.16'>nemo ergo vos iudicet in cibo aut in potu aut in parte diei festi aut neomeniae aut sabbatorum</verse>
        <verse osisID='Col.2.17'>quae sunt umbra futurorum corpus autem Christi</verse>
        <verse osisID='Col.2.18'>nemo vos seducat volens in humilitate et religione angelorum quae non vidit ambulans frustra inflatus sensu carnis suae</verse>
        <verse osisID='Col.2.19'>et non tenens caput ex quo totum corpus per nexus et coniunctiones subministratum et constructum crescit in augmentum Dei</verse>
        <verse osisID='Col.2.20'>si mortui estis cum Christo ab elementis mundi quid adhuc tamquam viventes in mundo decernitis</verse>
        <verse osisID='Col.2.21'>ne tetigeris neque gustaveris neque contrectaveris</verse>
        <verse osisID='Col.2.22'>quae sunt omnia in interitu ipso usu secundum praecepta et doctrinas hominum</verse>
        <verse osisID='Col.2.23'>quae sunt rationem quidem habentia sapientiae in superstitione et humilitate et ad non parcendum corpori non in honore aliquo ad saturitatem carnis</verse>
      </chapter>
      <chapter osisID='Col.3'>
        <verse osisID='Col.3.1'>igitur si conresurrexistis Christo quae sursum sunt quaerite ubi Christus est in dextera Dei sedens</verse>
        <verse osisID='Col.3.2'>quae sursum sunt sapite non quae supra terram</verse>
        <verse osisID='Col.3.3'>mortui enim estis et vita vestra abscondita est cum Christo in Deo</verse>
        <verse osisID='Col.3.4'>cum Christus apparuerit vita vestra tunc et vos apparebitis cum ipso in gloria</verse>
        <verse osisID='Col.3.5'>mortificate ergo membra vestra quae sunt super terram fornicationem inmunditiam libidinem concupiscentiam malam et avaritiam quae est simulacrorum servitus</verse>
        <verse osisID='Col.3.6'>propter quae venit ira Dei super filios incredulitatis</verse>
        <verse osisID='Col.3.7'>in quibus et vos ambulastis aliquando cum viveretis in illis</verse>
        <verse osisID='Col.3.8'>nunc autem deponite et vos omnia iram indignationem malitiam blasphemiam turpem sermonem de ore vestro</verse>
        <verse osisID='Col.3.9'>nolite mentiri invicem expoliantes vos veterem hominem cum actibus eius</verse>
        <verse osisID='Col.3.10'>et induentes novum eum qui renovatur in agnitionem secundum imaginem eius qui creavit eum</verse>
        <verse osisID='Col.3.11'>ubi non est gentilis et Iudaeus circumcisio et praeputium barbarus et Scytha servus et liber sed omnia et in omnibus Christus</verse>
        <verse osisID='Col.3.12'>induite vos ergo sicut electi Dei sancti et dilecti viscera misericordiae benignitatem humilitatem modestiam patientiam</verse>
        <verse osisID='Col.3.13'>subportantes invicem et donantes vobis ipsis si quis adversus aliquem habet querellam sicut et Dominus donavit vobis ita et vos</verse>
        <verse osisID='Col.3.14'>super omnia autem haec caritatem quod est vinculum perfectionis</verse>
        <verse osisID='Col.3.15'>et pax Christi exultet in cordibus vestris in qua et vocati estis in uno corpore et grati estote</verse>
        <verse osisID='Col.3.16'>verbum Christi habitet in vobis abundanter in omni sapientia docentes et commonentes vosmet ipsos psalmis hymnis canticis spiritalibus in gratia cantantes in cordibus vestris Deo</verse>
        <verse osisID='Col.3.17'>omne quodcumque facitis in verbo aut in opere omnia in nomine Domini Iesu gratias agentes Deo et Patri per ipsum</verse>
        <verse osisID='Col.3.18'>mulieres subditae estote viris sicut oportet in Domino</verse>
        <verse osisID='Col.3.19'>viri diligite uxores et nolite amari esse ad illas</verse>
        <verse osisID='Col.3.20'>filii oboedite parentibus per omnia hoc enim placitum est in Domino</verse>
        <verse osisID='Col.3.21'>patres nolite ad indignationem provocare filios vestros ut non pusillo animo fiant</verse>
        <verse osisID='Col.3.22'>servi oboedite per omnia dominis carnalibus non ad oculum servientes quasi hominibus placentes sed in simplicitate cordis timentes Dominum</verse>
        <verse osisID='Col.3.23'>quodcumque facitis ex animo operamini sicut Domino et non hominibus</verse>
        <verse osisID='Col.3.24'>scientes quod a Domino accipietis retributionem hereditatis Domino Christo servite</verse>
        <verse osisID='Col.3.25'>qui enim iniuriam facit recipiet id quod inique gessit et non est personarum acceptio</verse>
      </chapter>
      <chapter osisID='Col.4'>
        <verse osisID='Col.4.1'>domini quod iustum est et aequum servis praestate scientes quoniam et vos Dominum habetis in caelo</verse>
        <verse osisID='Col.4.2'>orationi instate vigilantes in ea in gratiarum actione</verse>
        <verse osisID='Col.4.3'>orantes simul et pro nobis ut Deus aperiat nobis ostium sermonis ad loquendum mysterium Christi propter quod etiam vinctus sum</verse>
        <verse osisID='Col.4.4'>ut manifestem illud ita ut oportet me loqui</verse>
        <verse osisID='Col.4.5'>in sapientia ambulate ad eos qui foris sunt tempus redimentes</verse>
        <verse osisID='Col.4.6'>sermo vester semper in gratia sale sit conditus ut sciatis quomodo oporteat vos unicuique respondere</verse>
        <verse osisID='Col.4.7'>quae circa me sunt omnia vobis nota faciet Tychicus carissimus frater et fidelis minister et conservus in Domino</verse>
        <verse osisID='Col.4.8'>quem misi ad vos ad hoc ipsum ut cognoscat quae circa vos sunt et consoletur corda vestra</verse>
        <verse osisID='Col.4.9'>cum Onesimo carissimo et fideli fratre qui est ex vobis omnia quae hic aguntur nota facient vobis</verse>
        <verse osisID='Col.4.10'>salutat vos Aristarchus concaptivus meus et Marcus consobrinus Barnabae de quo accepistis mandata si venerit ad vos excipite illum</verse>
        <verse osisID='Col.4.11'>et Iesus qui dicitur Iustus qui sunt ex circumcisione hii soli sunt adiutores in regno Dei qui mihi fuerunt solacio</verse>
        <verse osisID='Col.4.12'>salutat vos Epaphras qui ex vobis est servus Christi Iesu semper sollicitus pro vobis in orationibus ut stetis perfecti et pleni in omni voluntate Dei</verse>
        <verse osisID='Col.4.13'>testimonium enim illi perhibeo quod habet multum laborem pro vobis et pro his qui sunt Laodiciae et qui Hierapoli</verse>
        <verse osisID='Col.4.14'>salutat vos Lucas medicus carissimus et Demas</verse>
        <verse osisID='Col.4.15'>salutate fratres qui sunt Laodiciae et Nympham et quae in domo eius est ecclesiam</verse>
        <verse osisID='Col.4.16'>et cum lecta fuerit apud vos epistula facite ut et in Laodicensium ecclesia legatur et eam quae Laodicensium est vos legatis</verse>
        <verse osisID='Col.4.17'>et dicite Archippo vide ministerium quod accepisti in Domino ut illud impleas</verse>
        <verse osisID='Col.4.18'>salutatio mea manu Pauli memores estote vinculorum meorum gratia vobiscum amen</verse>
      </chapter>
    </div></osisText>
</osis>
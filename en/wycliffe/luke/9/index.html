<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/luke/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/luke">Luke</a> &gt <strong>Chapter 9</strong></div><p><span class="verse"><a name="1">1</a>And whanne the twelue apostlis weren clepid togidir, Jhesus yaf to hem vertu and power on alle deuelis, and that thei schulden heele sijknessis.</span> <span class="verse"><a name="2">2</a>And he sente hem for to preche the kyngdom of God, and to heele sijk men.</span> <span class="verse"><a name="3">3</a>And he seide to hem, No thing take ye in the weie, nether yerde, ne scrippe, nether breed, ne money, and nether haue ye two cootis.</span> <span class="verse"><a name="4">4</a>And in to what hous that ye entren, dwelle ye there, and go ye not out fro thennus.</span> <span class="verse"><a name="5">5</a>And who euer resseyuen not you, go ye out of that citee, and schake ye of the poudir of youre feet in to witnessyng on hem.</span> <span class="verse"><a name="6">6</a>And thei yeden forth, and wenten aboute bi castels, prechynge and helynge euery where.</span> <span class="verse"><a name="7">7</a>And Eroude tetrak herde alle thingis that weren don of hym, and he doutide,</span> <span class="verse"><a name="8">8</a>for that it was seide of sum men, that Joon was risen fro deth; and of summen, that Elie hadde apperid; but of othere, that oon of the elde prophetis was risun.</span> <span class="verse"><a name="9">9</a>And Eroude seide, Y haue biheedid Joon; and who is this, of whom Y here siche thingis? And he souyte to se hym.</span> <span class="verse"><a name="10">10</a>And the apostlis turneden ayen, and tolden to hym alle thingis that thei hadden don. And he took hem, and wente bisidis in to a desert place, that is Bethsada.</span> <span class="verse"><a name="11">11</a>And whanne the puple knewen this, thei folewiden hym. And he resseyuede hem, and spak to hem of the kyngdom of God; and he heelide hem that hadden neede of cure.</span> <span class="verse"><a name="12">12</a>And the dai bigan to bowe doun, and the twelue camen, and seiden to hym, Leeue the puple, that thei go, and turne in to castels and townes, that ben aboute, that thei fynde mete, for we ben here in a desert place.</span> <span class="verse"><a name="13">13</a>And he seide to hem, Yue ye to hem to ete. And thei seiden, Ther ben not to vs mo than fyue looues and twei fischis, but perauenture that we go, and bie meetis to al this puple.</span> <span class="verse"><a name="14">14</a>And the men weren almost fyue thousynde. And he seide to hise disciplis, Make ye hem sitte to mete bi cumpanyes, a fifti to gidir.</span> <span class="verse"><a name="15">15</a>And thei diden so, and thei maden alle men sitte to mete.</span> <span class="verse"><a name="16">16</a>And whanne he hadde take the fyue looues and twei fischis, he biheeld in to heuene, and blesside hem, and brak, and delide to hise disciplis, that thei schulden sette forth bifor the cumpanyes.</span> <span class="verse"><a name="17">17</a>And alle men eeten, and weren fulfillid; and that that lefte to hem of brokun metis was takun vp, twelue cofyns.</span> <span class="verse"><a name="18">18</a>And it was don, whanne he was aloone preiynge, hise disciplis weren with hym, and he axide hem, and seide, Whom seien the puple that Y am?</span> <span class="verse"><a name="19">19</a>And thei answeriden, and seiden, Joon Baptist, othir seien Elie, and othir seien, o profete of the formere is risun.</span> <span class="verse"><a name="20">20</a>And he seide to hem, But who seien ye that Y am? Symount Petir answeride, and seide, The Crist of God.</span> <span class="verse"><a name="21">21</a>And he blamynge hem comaundide that thei schulden seie to no man,</span> <span class="verse"><a name="22">22</a>and seide these thingis, For it bihoueth mannus sone to suffre many thingis, and to be repreued of the elder men, and of the princis of prestis, and of scribis, and to be slayn, and the thridde dai to rise ayen.</span> <span class="verse"><a name="23">23</a>And he seide to alle, If ony wole come aftir me, denye he hym silf, and take he his cross euery dai, and sue he me.</span> <span class="verse"><a name="24">24</a>For he that wole make his lijf saaf schal leese it; and he that leesith his lijf for me, schal make it saaf.</span> <span class="verse"><a name="25">25</a>And what profitith it to a man, if he wynne al the world, and leese hymsilf, and do peiryng of him silf.</span> <span class="verse"><a name="26">26</a>For who so schameth me and my wordis, mannus sone schal schame hym, whanne he cometh in his maieste, and of the fadris, and of the hooli aungels.</span> <span class="verse"><a name="27">27</a>And Y seie to you, verily ther ben summe stondynge here, whiche schulen not taste deeth, til thei seen the rewme of God.</span> <span class="verse"><a name="28">28</a>And it was don aftir these wordis almest eiyte daies, and he took Petre and James and Joon, and he stiede in to an hil, to preye.</span> <span class="verse"><a name="29">29</a>And while he preiede, the licnesse of his cheer was chaungid, and his clothing was whit schynynge.</span> <span class="verse"><a name="30">30</a>And lo! two men spaken with hym,</span> <span class="verse"><a name="31">31</a>and Moises and Helie weren seen in maieste; and thei sayn his goyng out, which he schulde fulfille in Jerusalem.</span> <span class="verse"><a name="32">32</a>And Petre, and thei that weren with hym, weren heuy of sleep, and thei wakynge saien his majeste, and the twey men that stoden with hym.</span> <span class="verse"><a name="33">33</a>And it was don, whanne thei departiden fro hym, Petir seide to Jhesu, Comaundour, it is good that we be here, and make we here thre tabernaclis, oon to thee, and oon to Moises, and oon to Elie. And he wiste not what he schulde seie.</span> <span class="verse"><a name="34">34</a>But while he spak these thingis, a cloude was maad, and ouerschadewide hem; and thei dredden, whanne thei entriden in to the cloude.</span> <span class="verse"><a name="35">35</a>And a vois was maad out of the cloude, and seide, This is my derworth sone, here ye hym.</span> <span class="verse"><a name="36">36</a>And while the vois was maad, Jhesu was foundun aloone. And thei weren stille, and to no man seiden in tho daies ouyt of tho thingis, that thei hadden seyn.</span> <span class="verse"><a name="37">37</a>But it was doon in the dai suynge, whanne thei camen doun of the hil, myche puple mette hem.</span> <span class="verse"><a name="38">38</a>And lo! a man of the cumpany criede, and seide, Maister, Y biseche thee, biholde my sone, for Y haue no mo; and lo!</span> <span class="verse"><a name="39">39</a>a spirit takith hym, and sudenli he crieth, and hurtlith doun, and to-drawith hym with fome, and vnneth he goith awei al to-drawynge hym.</span> <span class="verse"><a name="40">40</a>And Y preiede thi disciplis, that thei schulden caste hym out, and thei myyten not.</span> <span class="verse"><a name="41">41</a>And Jhesus answerde and seide to hem, A! vnfeithful generacioun and weiward, hou long schal Y be at you, and suffre you? brynge hidur thi sone.</span> <span class="verse"><a name="42">42</a>And whanne he cam nyy, the deuel hurtlide hym doun, and to-braidide hym. And Jhesus blamyde `the vnclene spirit, and heelide the child, and yeldide him to his fadir.</span> <span class="verse"><a name="43">43</a>And alle men wondriden greetli in the gretnesse of God. And whanne alle men wondriden in alle thingis that he dide, he seide to hise disciplis,</span> <span class="verse"><a name="44">44</a>Putte ye these wordis in youre hertis, for it is to come, that mannus sone be bitrayed in to the hondis of men.</span> <span class="verse"><a name="45">45</a>And thei knewen not this word, and it was hid bifor hem, that thei feeliden it not; and thei dredden to axe hym of this word.</span> <span class="verse"><a name="46">46</a>But a thouyt entride in to hem, who of hem schulde be grettest.</span> <span class="verse"><a name="47">47</a>And Jhesu, seynge the thouytis of the herte of hem, took a child, and settide hym bisidis hym;</span> <span class="verse"><a name="48">48</a>and seide to hem, Who euer resseyueth this child in my name, resseyueth me; and who euer resseyueth me, resseiueth him that sente me; for he that is leest among you alle, is the grettest.</span> <span class="verse"><a name="49">49</a>And Joon answeride and seide, Comaundoure, we sayn a man castynge out feendis in thi name, and we han forbedun hym, for he sueth not thee with vs.</span> <span class="verse"><a name="50">50</a>And Jhesus seide to hym, Nyle ye forbede, for he that is not ayens vs, is for vs.</span> <span class="verse"><a name="51">51</a>And it was don, whanne the daies of his takyng vp weren fulfillid, he settide faste his face, to go to Jerusalem,</span> <span class="verse"><a name="52">52</a>and sente messangeris bifor his siyt. And thei yeden, and entriden in to a citee of Samaritans, to make redi to hym.</span> <span class="verse"><a name="53">53</a>And thei resseyueden not hym, for the face `was of hym goynge in to Jerusalem.</span> <span class="verse"><a name="54">54</a>And whanne James and Joon, hise disciplis, seyn, thei seiden, Lord, wolt thou that we seien, that fier come doun fro heuene, and waste hem?</span> <span class="verse"><a name="55">55</a>And he turnede, and blamyde hem, and seide, Ye witen not, whos spiritis ye ben;</span> <span class="verse"><a name="56">56</a>for mannus sone cam not to leese mennus soulis, but to saue. And thei wenten in to another castel.</span> <span class="verse"><a name="57">57</a>And it was don, whanne thei walkeden in the weie, a man seide to hym, Y schal sue thee, whidur euer thou go.</span> <span class="verse"><a name="58">58</a>And Jhesus seide to hym, Foxis han dennes, and briddis of the eir han nestis, but mannus sone hath not where he reste his heed.</span> <span class="verse"><a name="59">59</a>And he seide to another, Sue thou me. And he seide, Lord, suffre me first to go, and birie my fadir.</span> <span class="verse"><a name="60">60</a>And Jhesus seide to hym, Suffre that deede men birie hir deede men; but go thou, and telle the kyngdom of God.</span> <span class="verse"><a name="61">61</a>And another seide, Lord, Y schal sue thee, but first suffre me to leeue `alle thingis that ben at hoom.</span> <span class="verse"><a name="62">62</a>And Jhesus seide to hym, No man that puttith his hoond to the plouy, and biholdynge bacward, is able to the rewme of God.</span> </p></div</div></div></body></html>
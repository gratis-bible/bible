<?xml version='1.0' encoding='UTF-8'?>
<osis xmlns='http://www.bibletechnologies.net/2003/OSIS/namespace' xsi:schemaLocation='http://www.bibletechnologies.net/2003/OSIS/namespace http://www.bibletechnologies.net/osisCore.2.1.1.xsd' xmlns:xsi='http://www.w3.org/2001/XMLSchema-instance'>
  <osisText osisRefWork='Bible' osisIDWork='Bible.Wycliffe' xml:lang='en'>
    <header>
      <revisionDesc>
        <date>2010-02-26</date>
        <p>initial OSIS 2.1.1 version</p>
      </revisionDesc>
      <work osisWork='Bible.Wycliffe'>
        <title>John Wycliffe Bible</title>
        <contributor>The Free Bible Group</contributor>
        <creator/>
        <creator role='encoder'>ZefToOsis 1.0.0</creator>
        <subject>The Holy Bible</subject>
        <date>2009-01-20</date>
        <description>The Holy Bible</description>
        <publisher>The Free Bible Group</publisher>
        <type type='OSIS'>Bible</type>
        <identifier type='OSIS'>Bible.Wycliffe</identifier>
        <source>https://sourceforge.net/project/showfiles.php?group_id=89078</source>
        <language type='IETF'>en</language>
        <relation/>
        <coverage>provide the bible to the world</coverage>
        <rights/>
        <scope/>
        <refSystem>Bible</refSystem>
      </work>
    </header>
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
  <div osisID='Zech' type='book'>
      <chapter osisID='Zech.1'>
        <verse osisID='Zech.1.1'>
In the eiythe monethe, in the secounde yeer of Darius, the word of the Lord was maad to Sacarie, the sone of Barachie, the sone of Addo,
</verse>
        <verse osisID='Zech.1.2'>
profete, and seide, The Lord is wrooth on youre fadris with wrathfulnesse.
</verse>
        <verse osisID='Zech.1.3'>
And thou schalt seie to hem, The Lord of oostis seith these thingis. Be ye conuertid to me, seith the Lord of oostis, and Y schal be conuertid to you, seith the Lord of oostis.
</verse>
        <verse osisID='Zech.1.4'>
Be ye not as youre fadris, to whiche the formere profetis crieden, seiynge, The Lord of oostis seith these thingis, Be ye conuertid fro youre yuel weies, and youre worste thouytis; and thei herden not, nether token tent to me, seith the Lord of oostis.
</verse>
        <verse osisID='Zech.1.5'>
Where ben youre fadris and profetis? whether thei schulen lyue with outen ende?
</verse>
        <verse osisID='Zech.1.6'>
Netheles my wordis and my lawful thingis, whiche Y comaundide to my seruauntis profetis, whether thei tauyten not youre fadris? And thei weren conuertid, and seiden, As the Lord of oostys thouyte for to do to vs bi oure weies, and bi oure fyndingis he dide to vs.
</verse>
        <verse osisID='Zech.1.7'>
In the foure and twentithe dai of the enleuenthe monethe Sabath, in the secounde yeer of Darius, the word of the Lord was maad to Sacarie, sone of Barachie, sone of Addo,
</verse>
        <verse osisID='Zech.1.8'>
profete, and seide, Y saiy bi niyt, and lo! a man stiynge on a reed hors; and he stood bitwixe places where mirtis wexen, that weren in the depthe, and aftir hym weren horsis reede, dyuerse, and white.
</verse>
        <verse osisID='Zech.1.9'>
And Y seide, My lord, who ben these? And an aungel of the Lord seide to me, that spak in me, Y schal schewe to thee what these ben.
</verse>
        <verse osisID='Zech.1.10'>
And the man that stood bitwix places where mirtis wexen, answeride, and seide, These it ben, whiche the Lord sente, that thei walke thorouy erthe.
</verse>
        <verse osisID='Zech.1.11'>
And thei answeriden to the aungel of the Lord, that stood bitwixe places where mirtis wexen, and seiden, We han walkid thorouy erthe, and lo! al erthe is enhabitid, and restith.
</verse>
        <verse osisID='Zech.1.12'>
And the aungel of the Lord answeride, and seide, Lord of oostis, hou long schalt thou not haue merci on Jerusalem, and citees of Juda, to whiche thou art wrooth? This now is the seuentithe yeer.
</verse>
        <verse osisID='Zech.1.13'>
And the Lord answeride to the aungel, that spak in me, goode wordis, and wordis of coumfort.
</verse>
        <verse osisID='Zech.1.14'>
And the aungel that spak in me, seide to me, Crie thou, seiynge, The Lord of oostis seith these thingis, Y louyde Jerusalem and Sion in greet feruour;
</verse>
        <verse osisID='Zech.1.15'>
and in greet wraththe Y schal be wroth on riche folkis; for Y was wrooth a litil, forsothe thei helpiden in to yuel.
</verse>
        <verse osisID='Zech.1.16'>
Therfor the Lord seith these thingis, Y schal turne ayen to Jerusalem in mercies. Myn hous schal be bildid in it, seith the Lord of oostis; and a plomet schal be streiyt out on Jerusalem.
</verse>
        <verse osisID='Zech.1.17'>
Yit crie thou, seiynge, The Lord of oostis seith these thingis, Yit my citees schulen flete with goodis, and yit the Lord schal coumforte Sion, and yit he schal chese Jerusalem.
</verse>
        <verse osisID='Zech.1.18'>
And Y reiside myn iyen, and Y saiy, and lo! foure hornes.
</verse>
        <verse osisID='Zech.1.19'>
And Y seide to the aungel that spak in me, What ben these? And he seide to me, These ben hornes, that wyndewiden Juda, and Israel, and Jerusalem.
</verse>
        <verse osisID='Zech.1.20'>
And the Lord schewide to me foure smythis.
</verse>
        <verse osisID='Zech.1.21'>
And Y seide, What comen these for to do? Which spak, seiynge, These ben the hornes, that wyndewiden Juda bi alle men, and no man of hem reiside his heed; and these camen for to make hem aferd, that thei caste doun the hornes of hethene men, which reisiden horn on the lond of Juda, for to scatere it.
</verse>
      </chapter>
      <chapter osisID='Zech.2'>
        <verse osisID='Zech.2.1'>
And Y reiside myn iyen, and siy, and lo! a man, and lo! in his hoond a litil coorde of meteris.
</verse>
        <verse osisID='Zech.2.2'>
And Y seide, Whidir goist thou? And he seide to me, That Y mete Jerusalem, and Judee; hou myche is the breede therof, and hou myche is the lengthe therof.
</verse>
        <verse osisID='Zech.2.3'>
And lo! the aungel that spak in me, wente out, and another aungel wente out in to the metyng of hym, and seide to hym,
</verse>
        <verse osisID='Zech.2.4'>
Renne thou, speke to this child, and seie thou, Jerusalem shal be enhabitid with out wal, for the multitude of men and of beestis in the myddil therof.
</verse>
        <verse osisID='Zech.2.5'>
And Y schal be to it, seith the Lord, a wal of fier in cumpas; and Y schal be in glorie in myddil therof.
</verse>
        <verse osisID='Zech.2.6'>
A! A! A! fle ye fro the lond of the north, seith the Lord, for in foure wyndis of heuene Y scateride you, seith the Lord.
</verse>
        <verse osisID='Zech.2.7'>
A! thou Sion, fle, that dwellist at the douyter of Babiloyne.
</verse>
        <verse osisID='Zech.2.8'>
For the Lord of oostis seith these thingis, After glorie he sente me to hethene men, whiche robbiden you; for he that schal touche you, schal touche the apple of myn iye.
</verse>
        <verse osisID='Zech.2.9'>
For lo! Y reise myn hond on hem, and thei schulen be preyes to these that seruyden hem; and ye schulen knowe, that the Lord of oostis sente me.
</verse>
        <verse osisID='Zech.2.10'>
Douyter of Sion, herie thou, and be glad; for lo! Y come, and Y schal dwelle in myddil of thee, seith the Lord.
</verse>
        <verse osisID='Zech.2.11'>
And many folkis schulen be applied to the Lord in that dai, and thei schulen be to me in to puple, and Y schal dwelle in myddil of thee; and thou schalt wite, that the Lord of oostis sente me to thee.
</verse>
        <verse osisID='Zech.2.12'>
And the Lord schal welde Juda in to his part, in the loud halewid, and schal cheese yit Jerusalem.
</verse>
        <verse osisID='Zech.2.13'>
Ech fleisch be stil fro the face of the Lord, for he roos of his hooli dwelling place.
</verse>
      </chapter>
      <chapter osisID='Zech.3'>
        <verse osisID='Zech.3.1'>
And the Lord schewide to me the greet prest Jhesu, stondynge bifore the aungel of the Lord; and Sathan stood on his riythalf, that he schulde be aduersarie to hym.
</verse>
        <verse osisID='Zech.3.2'>
And the Lord seide to Sathan, The Lord blame in thee, Sathan, and the Lord that chees Jerusalem, blame in thee. Whether this is not a deed broond rauyschid fro the fier?
</verse>
        <verse osisID='Zech.3.3'>
And Jhesus was clothid with foule clothis, and stood bifor the face of the aungel.
</verse>
        <verse osisID='Zech.3.4'>
Which answeride, and seide to hem that stoden bifor hym, and he seide, Do ye awei foule clothis fro him. And he seide to hym, Lo! Y haue don awei fro thee thi wickidnesse, and Y haue clothid thee with chaungynge clothis.
</verse>
        <verse osisID='Zech.3.5'>
And he seide, Putte ye a clene mytre on his heed. And thei puttiden a cleene mytre on his heed, and clothide him with clothis. And the aungel of the Lord stood,
</verse>
        <verse osisID='Zech.3.6'>
and the aungel of the Lord witnesside to Jhesu,
</verse>
        <verse osisID='Zech.3.7'>
and seide, The Lord of oostis seith these thingis, If thou schalt go in my weies, and schalt kepe my kepynge, also and thou schalt deme myn hous, and schalt kepe my porchis; and Y schal yyue to thee goeris, of these that now here stonden niy.
</verse>
        <verse osisID='Zech.3.8'>
Here thou, Jhesu, greet preest, thou and thi frendis that dwellen bifore thee, for thei ben men signefiynge thing to comyng. Lo! sotheli Y schal brynge my seruaunt spryngynge up, ether Crist borun.
</verse>
        <verse osisID='Zech.3.9'>
For lo! the stoon which Y yaf bifor Jhesu, on o stoon ben seuene iyen; and lo! Y schal graue the grauyng therof, seith the Lord of oostis, and Y schal do a wei the wickidnesse of that lond in o dai.
</verse>
        <verse osisID='Zech.3.10'>
In that dai, seith the Lord of oostis, a man schal clepe his frend vndur a vyn tre, and vndur a fige tre.
</verse>
      </chapter>
      <chapter osisID='Zech.4'>
        <verse osisID='Zech.4.1'>
And the aungel turnede ayen, that spak in me, and reiside me, as a man that is reisid of his sleep.
</verse>
        <verse osisID='Zech.4.2'>
And he seide to me, What seest thou? And Y seide, Y saiy, and lo! a candilstike al of gold, and the laumpe therof on the heed therof, and seuene lanternes therof on it, and seuene vessels for to holde oyle to the lanternes, that weren on the heed therof.
</verse>
        <verse osisID='Zech.4.3'>
And twei olyues there onne, oon of the riythalf `of the laumpe, and `an other on the left half therof.
</verse>
        <verse osisID='Zech.4.4'>
And Y answeride, and seide to the aungel that spak in me, and Y seide, What ben these thingis, my lord?
</verse>
        <verse osisID='Zech.4.5'>
And the aungel that spak in me, answeride, and seide to me, Whether thou woist not what ben these thingis? And Y seide, No, my lord.
</verse>
        <verse osisID='Zech.4.6'>
And he answeride, and seide to me, and spak, This is the word of the Lord, seiynge to Sorobabel, Not in oost, nether in strengthe, but in my spirit, seith the Lord of oostis.
</verse>
        <verse osisID='Zech.4.7'>
Who art thou, greet hil, bifore Sorobabel in to pleyn? and he schal lede out the firste stoon, and schal make euene grace to grace therof.
</verse>
        <verse osisID='Zech.4.8'>
And the word of the Lord was maad to me,
</verse>
        <verse osisID='Zech.4.9'>
and seide, The hondis of Sorobabel foundiden this hous, and the hondis of hym schulen perfourme it; and ye schulen wite, that the Lord of oostis sente me to you.
</verse>
        <verse osisID='Zech.4.10'>
Who forsothe dispiside litle daies? and thei schulen be glad, and schulen se a stoon of tyn in the hond of Sorobabel. These ben seuene iyen of the Lord, that rennen aboute in to al erthe.
</verse>
        <verse osisID='Zech.4.11'>
And Y answeride, and seide to hym, What ben these tweyne olyues on the riythalf of the candilstike, and at the lift-half therof?
</verse>
        <verse osisID='Zech.4.12'>
And Y answeryde the secounde tyme, and seide to hym, What ben the tweyne eeris, ether ripe fruyt, of olyues, that ben bisidis the twei bilis of gold, in whiche ben oile vesselis of gold?
</verse>
        <verse osisID='Zech.4.13'>
And he seide to me, and spak, Whether thou woost not what ben these thingis?
</verse>
        <verse osisID='Zech.4.14'>
And Y seide, No, my lord. And he seide, These ben twei sones of oile of schynyng, whiche stonden nyy to the lordli gouernour of al erthe.
</verse>
      </chapter>
      <chapter osisID='Zech.5'>
        <verse osisID='Zech.5.1'>
And Y was conuertid, and reiside myn iyen, and siy, and lo! a book fleynge.
</verse>
        <verse osisID='Zech.5.2'>
And he seide to me, What seest thou? And Y seide, Lo! Y se a book fleynge; the lengthe therof was of twenti cubitis, and the breede therof of ten cubitis.
</verse>
        <verse osisID='Zech.5.3'>
And he seide to me, This is the curs, that goith on the face of al erthe; for ech theef schal be demed, as it is writun there; and ech man swerynge, schal be demyd of this also.
</verse>
        <verse osisID='Zech.5.4'>
Y schal lede out it, seith the Lord of oostis, and it schal come to the hous of a theef, and to the hous of hym that swerith falsli in my name; and it schal dwelle in myddil of hys hous, and schal waaste hym, and hise trees, and hise stoonys.
</verse>
        <verse osisID='Zech.5.5'>
And the aungel wente out, that spak in me, and seide to me, Reyse thin iyen, and se, what this thing is, that goith out.
</verse>
        <verse osisID='Zech.5.6'>
And Y seide, What is it? And he seide, This is a pot goyng out. And he seide, This is the iye of hem in al erthe.
</verse>
        <verse osisID='Zech.5.7'>
And lo! a talent of leed was borun; and lo! a womman sittynge in myddil of the pot.
</verse>
        <verse osisID='Zech.5.8'>
And he seide, This is vnpite, ether vnfeithfulnesse. And he castide doun hir in myddil of the pot, and sente a gobet of leed in to the mouth therof.
</verse>
        <verse osisID='Zech.5.9'>
And Y reiside myn iyen, and siy, and lo! twei wymmen goynge out, and a spirit in wyngis of hem; and thei hadden wyngis as wyngis of a kite, and reisiden the pot bitwixe heuene and erthe.
</verse>
        <verse osisID='Zech.5.10'>
And Y seide to the aungel that spak in me, Whidur beren these the pot?
</verse>
        <verse osisID='Zech.5.11'>
And he seide to me, That an hous be bildid therto in the lond of Sennaar, and be stablischid, and set there on his foundement.
</verse>
      </chapter>
      <chapter osisID='Zech.6'>
        <verse osisID='Zech.6.1'>
And Y was conuertid, and reiside myn iyen, and siy, and lo! foure horsid cartis goynge out of the myddil of tweyne hillis, and the hillis weren hillis of bras.
</verse>
        <verse osisID='Zech.6.2'>
In the firste foure horsid carte weren reed horsis, and in the secounde foure horsid carte weren blac horsis;
</verse>
        <verse osisID='Zech.6.3'>
and in the thridde foure horsid carte weren white horsis, and in the fourthe foure horsid carte weren dyuerse horsis, and stronge.
</verse>
        <verse osisID='Zech.6.4'>
And Y answeride, and seide to the aungel that spak in me, What ben these thingis, my lord?
</verse>
        <verse osisID='Zech.6.5'>
And the aungel aunsweride, and seide to me, These ben foure wyndis of heuene, whiche goen out, that thei stonde bifor the lordschipere of al erthe.
</verse>
        <verse osisID='Zech.6.6'>
In which weren blake horsis, wenten out in to the lond of the north; and the white wenten out aftir hem; and the dyuerse wenten out to the lond of the south.
</verse>
        <verse osisID='Zech.6.7'>
Forsothe thei that weren strengeste wenten out, and souyten for to go, and renne aboute bi al erthe. And he seide, Go ye, and walke ye thorouy the erthe. And thei walkiden thorouy erthe.
</verse>
        <verse osisID='Zech.6.8'>
And he clepide me, and spak to me, and seide, Lo! thei that goon out in to lond of north, maden my spirit for to reste in the lond of north.
</verse>
        <verse osisID='Zech.6.9'>
And the word of the Lord was maad to me, and seide,
</verse>
        <verse osisID='Zech.6.10'>
Take thou of the transmygracioun, ether caitiftee, of Oldai, and of Tobie, and of Idaye; and thou schalt come in that dai, and schalt entre in to the hous of Josie, sone of Sofonye, that camen fro Babiloyne.
</verse>
        <verse osisID='Zech.6.11'>
And thou schalt take gold and siluer, and schalt make corouns, and putte on the heed of Jhesu, the greet preest, sone of Josedech;
</verse>
        <verse osisID='Zech.6.12'>
and schalt speke to hym, and seie, The Lord of oostis seith these thingis, seiynge, Lo! a man, Comynge forth, ether Borun, is his name, and vndir him it schal sprynge. And he schal bilde a temple to the Lord,
</verse>
        <verse osisID='Zech.6.13'>
and he schal make a temple to the Lord; and he schal bere glorie, and schal sitte, and schal be lord on his seete; and the preest schal be on his seete, and counsel of pees schal be bitwixe hem tweyne.
</verse>
        <verse osisID='Zech.6.14'>
And corouns schulen be to Helem, and to Tobie, and to Idaie, and to Hen, sone of Sofonye, a memorial in the temple of the Lord.
</verse>
        <verse osisID='Zech.6.15'>
And thei that ben fer, schulen come, and bilde in the temple of the Lord; and ye schulen wite, that the Lord of oostis sente me to you. Sotheli this thing schal be, if bi heryng ye schulen here the vois of youre Lord God.
</verse>
      </chapter>
      <chapter osisID='Zech.7'>
        <verse osisID='Zech.7.1'>
And it is maad in the fourthe yeer of Darius, kyng, the word of the Lord was maad to Sacarie, in the fourthe dai of the nynthe monethe, that is Caslew.
</verse>
        <verse osisID='Zech.7.2'>
And Sarasar, and Rogumelech, and men that weren with hem, senten to the hous of the Lord, for to preye the face of the Lord;
</verse>
        <verse osisID='Zech.7.3'>
that thei schulden seie to prestis of the hous of the Lord of oostis, and to profetis, and speke, Whether it is to wepe to me in the fyuethe monethe, ether Y schal halowe me, as Y dide now many yeeris?
</verse>
        <verse osisID='Zech.7.4'>
And the word of the Lord was maad to me,
</verse>
        <verse osisID='Zech.7.5'>
and seide, Speke thou to al the puple of the lond, and to prestis, and seie thou, Whanne ye fastiden, and weiliden in the fyueth and seuenthe monethe, bi these seuenti yeeris, whether ye fastiden a fast to me?
</verse>
        <verse osisID='Zech.7.6'>
And whanne ye eeten, and drunken, whether ye eten not to you, and drunken not to you silf?
</verse>
        <verse osisID='Zech.7.7'>
Whether wordis of profetis ben not, whiche the Lord spak in the hond of the formere profetis, whanne yit Jerusalem was enhabited, and was ful of richessis, and it, and citees therof in cumpas therof, and at the south and in feeldi place was enhabited?
</verse>
        <verse osisID='Zech.7.8'>
And the word of the Lord was maad to Sacarie, and seide, The Lord of oostis saith these thingis, and spekith,
</verse>
        <verse osisID='Zech.7.9'>
Deme ye trewe dom, and do ye merci, and doyngis of merci, ech man with his brother.
</verse>
        <verse osisID='Zech.7.10'>
And nyle ye falsli calenge a widewe, and fadirles, ether modirles, and comelyng, and pore man; and a man thenke not in his herte yuel to his brother.
</verse>
        <verse osisID='Zech.7.11'>
And thei wolden not `take heede, and thei turneden awei the schuldre, and yeden awei, and `maden heuy her eeris, lest thei herden.
</verse>
        <verse osisID='Zech.7.12'>
And thei puttiden her herte as adamaunt, lest thei herden the lawe, and wordis whiche the Lord of oostis sente in his Spirit, bi the hond of the formere profetis; and greet indignacioun was maad of the Lord of oostis.
</verse>
        <verse osisID='Zech.7.13'>
And it is doon, as he spak; and as thei herden not, so thei schulen crie, and Y schal not here, seith the Lord of oostis.
</verse>
        <verse osisID='Zech.7.14'>
And Y scateride hem bi alle rewmes, whiche thei knewen not, and the lond is desolat fro hem; for that there was not a man goynge and turnynge ayen, and thei han put desirable lond in to desert.
</verse>
      </chapter>
      <chapter osisID='Zech.8'>
        <verse osisID='Zech.8.1'>
And the word of the Lord of oostis was maad to me,
</verse>
        <verse osisID='Zech.8.2'>
and seide, The Lord of oostis seith these thingis, Y hatide Sion with greet feruour, and with greet indignacioun Y hatide it.
</verse>
        <verse osisID='Zech.8.3'>
The Lord of oostis seith these thingis, Y am turned ayen to Sion, and Y schal dwelle in the myddil of Jerusalem; and Jerusalem schal be clepid a citee of treuthe, and hil of the Lord schal be clepid an hil halewid.
</verse>
        <verse osisID='Zech.8.4'>
The Lord of oostis seith these thingis, Yit elde men and elde wymmen schulen dwelle in the stretis of Jerusalem, and the staf of man in his hond, for the multitude of yeeris.
</verse>
        <verse osisID='Zech.8.5'>
And the stretis of the cite schulen be fillid with `yonge children and maidens, pleiynge in the stretis `of it.
</verse>
        <verse osisID='Zech.8.6'>
The Lord of oostis seith these thingis, Though it schal be seyn hard bifor the iyen of relifs of this puple in tho daies, whether bifor myn iyen it schal be hard, seith the Lord of oostis?
</verse>
        <verse osisID='Zech.8.7'>
The Lord of oostis seith these thingis, Lo! Y schal saue my puple fro the lond of the eest, and fro lond of goynge doun of the sunne;
</verse>
        <verse osisID='Zech.8.8'>
and Y schal brynge hem, and thei schulen dwelle in the myddil of Jerusalem; and thei schulen be to me in to a puple, and Y schal be to hem in to God, and in treuthe, and in riytwisnesse.
</verse>
        <verse osisID='Zech.8.9'>
The Lord of oostis seith these thingis, Be youre hondis coumfortid, whiche heren in these daies these wordis bi the mouth of profetis, in the dai in which the hous of the Lord of oostis is foundid, that the temple schulde be bildid.
</verse>
        <verse osisID='Zech.8.10'>
Sotheli bifore tho daies hire of men was not, nether hire of werk beestis was, nether to man entrynge and goynge out was pees for tribulacioun; and Y lefte alle men, ech ayens his neiybore.
</verse>
        <verse osisID='Zech.8.11'>
But now not after the formere daies Y schal do to relifs of this puple, seith the Lord of oostis,
</verse>
        <verse osisID='Zech.8.12'>
but seed of pees schal be; vyneyerd schal yyue his fruyt, and erthe schal yyue his buriownyng, and heuenes schulen yyue her dew; and Y schal make the relifs of this puple for to welde alle these thingis.
</verse>
        <verse osisID='Zech.8.13'>
And it schal be, as the hous of Juda and hous of Israel weren cursyng in hethene men, so Y schal saue you, and ye schulen be blessyng. Nyle ye drede, be youre hondis coumfortid;
</verse>
        <verse osisID='Zech.8.14'>
for the Lord of oostis seith these thingis, As Y thouyte for to turmente you, whanne youre fadris hadden terrid me to wraththe,
</verse>
        <verse osisID='Zech.8.15'>
seith the Lord, and Y hadde not merci, so Y conuertid thouyte in these daies for to do wel to the hous of Juda and Jerusalem; nyle ye drede.
</verse>
        <verse osisID='Zech.8.16'>
Therfor these ben the wordis whiche ye schulen do; speke ye treuthe, ech man with his neiybore; deme ye treuthe and dom of pees in youre yatis;
</verse>
        <verse osisID='Zech.8.17'>
and thenke ye not in youre hertis, ony man yuel ayens his frend, and loue ye not a fals ooth; for alle thes thingis it ben, whiche Y hate, seith the Lord.
</verse>
        <verse osisID='Zech.8.18'>
And the word of the Lord of oostis was maad to me,
</verse>
        <verse osisID='Zech.8.19'>
and seide, The Lord of oostis seith these thingis, Fastyng of the fourthe monethe, `and fastyng of the fyuethe, and fastyng of the seuenthe, and fasting of the tenthe, schal be to the hous of Juda in to ioie and gladnes, and in to solempnitees ful cleer; loue ye oneli treuthe and pees.
</verse>
        <verse osisID='Zech.8.20'>
The Lord of oostis seith these thingis, Puplis schulen come on ech side, and dwelle in many citees;
</verse>
        <verse osisID='Zech.8.21'>
and the dwelleris schulen go, oon to an other, and seie, Go we, and biseche the face of the Lord, and seke we the Lord of oostis; also I shal go.
</verse>
        <verse osisID='Zech.8.22'>
And many puplis schulen come, and strong folkis, for to seke the Lord of oostis in Jerusalem, and for to biseche the face of the Lord.
</verse>
        <verse osisID='Zech.8.23'>
The Lord of oostis seith these thingis, In tho daies, in whiche ten men of alle langagis of hethene men schulen catche, and thei schulen catche the hemme of a man Jew, and seye, We schulen go with you; for we han herd, that God is with you.
</verse>
      </chapter>
      <chapter osisID='Zech.9'>
        <verse osisID='Zech.9.1'>
The birthun of the word of the Lord, in the lond of Adrach, and of Damask, the reste therof; for `of the Lord is the iye of man, and of alle lynagis of Israel.
</verse>
        <verse osisID='Zech.9.2'>
And Emath in termes therof, and Tirus, and Sidon; for thei token to hem wisdom greetli.
</verse>
        <verse osisID='Zech.9.3'>
And Tirus bildide his strengthing, and gaderide siluer as erthe, and gold as fen of stretis.
</verse>
        <verse osisID='Zech.9.4'>
Lo! the Lord schal welde it, and schal smyte in the see the strengthe therof, and it schal be deuourid bi fier.
</verse>
        <verse osisID='Zech.9.5'>
Ascalon schal see, and schal drede; and Gasa, `and schal sorewe ful myche; and Accaron, for the hope therof is confoundid; and the kyng schal perische fro Gasa, and Ascalon schal not be enhabited;
</verse>
        <verse osisID='Zech.9.6'>
and a departere schal sitte in Asotus, and Y schal distrie the pride of Filisteis.
</verse>
        <verse osisID='Zech.9.7'>
And Y schal take awei the blood therof fro the mouth of him, and abhomynaciouns of hym fro the myddil of teeth of hym, and he also schal be left to our God; and he schal be as a duyk in Juda, and Accaron as Jebusei.
</verse>
        <verse osisID='Zech.9.8'>
And Y schal cumpasse myn hous of these that holden kniythod to me, and goen, and turnen ayen; and `an vniust axere schal no more passe on hem, for now Y siy with myn iyen.
</verse>
        <verse osisID='Zech.9.9'>
Thou douyter of Sion, make ioie withoutforth ynow, synge, thou douyter of Jerusalem; lo! thi kyng schal come to thee, he iust, and sauyour; he pore, and stiynge on a sche asse, and on a fole, sone of a sche asse.
</verse>
        <verse osisID='Zech.9.10'>
And Y schal leese foure horsid carte of Effraym, and an hors of Jerusalem, and the bouwe of batel schal be distried; and he schal speke pees to hethene men, and the power of him schal be fro see til to see, and fro floodis til to the endis of erthe.
</verse>
        <verse osisID='Zech.9.11'>
And thou in blood of thi testament sentist out thi boundun men fro lake, in which is not water.
</verse>
        <verse osisID='Zech.9.12'>
Ye boundun of hope, be conuertid to strengthing; and to dai Y schewynge schal yelde to thee double thingis,
</verse>
        <verse osisID='Zech.9.13'>
for Y schal stretche forthe to me Juda as a bowe, Y fillide `the lond of Effraym. And Y schal reise thi sones, thou Sion, on thi sones, thou lond of Grekis, and Y schal sette thee as the swerd of stronge men.
</verse>
        <verse osisID='Zech.9.14'>
And the Lord God schal be seyn on hem, and the dart of him schal go out as leit.
</verse>
        <verse osisID='Zech.9.15'>
And the Lord God schal synge in a trumpe, and schal go in whirlwynd of the south; the Lord of oostis schal defende hem, and thei schulen deuoure, and make suget with stoonys of a slynge; and thei drynkynge schulen be fillid as with wyn, and schulen be fillid as viols, and as hornes of the auter.
</verse>
        <verse osisID='Zech.9.16'>
And the Lord God `of hem schal saue hem in that dai, as a floc of his puple, for hooli stoonus schulen be reisid on the lond of hym.
</verse>
        <verse osisID='Zech.9.17'>
For what is the good of hym, and what is the faire of hym, no but whete of chosun men, and wyn buriownynge virgyns?
</verse>
      </chapter>
      <chapter osisID='Zech.10'>
        <verse osisID='Zech.10.1'>
Axe ye of the Lord reyn in late tyme, and the Lord schal make snowis, and reyn of myyt of cloude; and he schal yyue to hem, to ech bi hym silf, erbe in the feeld.
</verse>
        <verse osisID='Zech.10.2'>
For symylacris spaken vnprofitable thing, and diuynours saien leesyng; and dremeris spaken veynli, ydily thei coumfortiden; therfor thei ben led awei as a floc, thei schulen be turmentid, for a scheepherd is not to hem.
</verse>
        <verse osisID='Zech.10.3'>
On scheepherdis my strong veniaunce is wrooth, and on buckis of geet Y schal visite; for the Lord of oostis hath visitide his floc, the hous of Juda, and hath put hem as an hors of hys glorie in batel.
</verse>
        <verse osisID='Zech.10.4'>
Of hym `schal be a cornere, and of hym a litil pale, of hym a bowe of batel, and of hym ech vniust axere schal go out togidere.
</verse>
        <verse osisID='Zech.10.5'>
And thei schulen be as stronge men, defoulynge clei of weies in batel, and thei schulen fiyte, for the Lord is with hem; and stieris of horsis schulen be confoundid.
</verse>
        <verse osisID='Zech.10.6'>
And Y schal coumforte the hous of Juda, and Y schal saue the hous of Joseph; and Y schal conuerte hem, for Y schal haue merci on hem; and thei schulen be as thei weren, whanne Y hadde not cast awei hem; for Y schal be the Lord God of hem, and Y schal graciousli here hem.
</verse>
        <verse osisID='Zech.10.7'>
And thei schulen be as the stronge of Effraym, and the herte of hem schal be glad, as of wyn; and sones of hem schulen se, and be glad, and the herte of hem schal make ioie withoutforth in the Lord.
</verse>
        <verse osisID='Zech.10.8'>
Y schal hisse, `ether softli speke, to hem, and Y schal gadere hem, for Y ayen bouyte hem, and Y schal multiplie hem, as thei weren multiplied bifore.
</verse>
        <verse osisID='Zech.10.9'>
And Y schal sowe hem in puplis, and fro fer thei schulen bithenke of me; and thei schulen lyue with her sones, and schulen turne ayen.
</verse>
        <verse osisID='Zech.10.10'>
And Y schal `ayen lede hem fro the lond of Egipt, and Y schal gadere hem fro Assiriens; and Y schal brynge hem to the lond of Galaad and of Liban, and place schal not be foundun to hem.
</verse>
        <verse osisID='Zech.10.11'>
And he schal passe in the wawe of the see, and schal smyte wawis in the see, and alle depnessis of flood schulen be confoundid; and the pride of Assur schal be mekid, and the ceptre of Egipt schal go awei.
</verse>
        <verse osisID='Zech.10.12'>
Y schal coumforte hem in the Lord, and thei schulen walke in the name of hym, seith the Lord.
</verse>
      </chapter>
      <chapter osisID='Zech.11'>
        <verse osisID='Zech.11.1'>
Thou Liban, opene thi yatis, and fier schal ete thi cedris.
</verse>
        <verse osisID='Zech.11.2'>
Yelle, thou fir tre, for the cedre felle doun, for grete men ben distried; yelle, ye okis of Basan, for the stronge welde wode is kit doun.
</verse>
        <verse osisID='Zech.11.3'>
Vois of yellyng of schepherdis, for the greet worschip of hem is distried; vois of roryng of liouns, for the pride of Jordan is wastid.
</verse>
        <verse osisID='Zech.11.4'>
My Lord God seith these thingis, Fede thou beestis of slauyter,
</verse>
        <verse osisID='Zech.11.5'>
whiche thei that weldiden slowen; and `sorewiden not, and selden hem, and seiden, Blessid be the Lord, we ben maad riche. And schepherdis of hem spariden not hem,
</verse>
        <verse osisID='Zech.11.6'>
and Y schal no more spare on `men enhabitynge the erthe, seith the Lord. Lo! Y schal bitake men, ech in hond of his neiybour, and in hoond of his kyng, and thei schulen to-reende togidere the lond; and Y schal not delyuere fro the hond of hem,
</verse>
        <verse osisID='Zech.11.7'>
and Y schal fede the beeste of sleyng. For this thing, ye pore men of the floc, here. And Y took to me twei yerdis; oon Y clepide Fairnesse, and the tother Y clepide Litil Corde; and Y fedde the floc.
</verse>
        <verse osisID='Zech.11.8'>
And Y kittide doun thre scheepherdis in o monethe, and my soule is drawun togidere in hem; for also the soule of hem variede in me.
</verse>
        <verse osisID='Zech.11.9'>
And Y seide, Y schal not fede you; that that dieth, die; and that that is kit doun, be kit doun; and the residues deuoure, ech the fleisch of his neiybore.
</verse>
        <verse osisID='Zech.11.10'>
And Y took my yerde, that was clepid Fairnesse, and Y kittide doun it, that Y schulde make void my couenaunt, that Y smoot with alle puplis.
</verse>
        <verse osisID='Zech.11.11'>
And it `is led forth voide in that dai; and the pore of floc that kepen to me, knewen thus, for it is the word of the Lord.
</verse>
        <verse osisID='Zech.11.12'>
And Y seide to hem, If it is good in youre iyen, brynge ye my meede; and if nai, reste ye. And thei weieden my meede, thretti platis of siluer.
</verse>
        <verse osisID='Zech.11.13'>
And the Lord seide to me, Caste awei it to a makere of ymagis, the fair prijs, bi which Y am preisid of hem. And Y took thritti platis of siluer, and Y castide forth hem in the hous of the Lord, to the makere of ymagis.
</verse>
        <verse osisID='Zech.11.14'>
And Y kittide doun my secunde yerde, that was clepide Litil Corde, that Y schulde departe the brotherhed bitwixe Juda and Israel.
</verse>
        <verse osisID='Zech.11.15'>
And the Lord seide to me, Yit take to thee vessels of a fonned scheepherde;
</verse>
        <verse osisID='Zech.11.16'>
for lo! Y schal reise a scheepherde in erthe, which schal not visite forsakun thingis, schal not seke scatered thingis, and schal not heele `the brokun togidere, and schal not nurische forth that that stondith. And he schal ete fleischis of the fat, and schal vnbynde the clees of hem.
</verse>
        <verse osisID='Zech.11.17'>
A! the scheepherd, and ydol, forsakynge the floc; swerd on his arm, and on his riyt iye; the arm of hym schal be dried with drynesse, and his riyt iye wexynge derk schal be maad derk.
</verse>
      </chapter>
      <chapter osisID='Zech.12'>
        <verse osisID='Zech.12.1'>
The birthun of the word of the Lord on Israel. And the Lord seide, stretchynge forth heuene, and founding erthe, and makynge the spirit of a man in hym, Lo!
</verse>
        <verse osisID='Zech.12.2'>
Y schal putte Jerusalem a lyntel of glotonye to alle puplis in cumpas, but and Juda schal be in `a segyng ayens Jerusalem.
</verse>
        <verse osisID='Zech.12.3'>
And it schal be, in that dai Y schal putte Jerusalem a stoon of birthun to alle puplis; alle that schulen lifte it, schulen be to-drawun with kittyng doun, and alle rewmes of erthe schulen be gaderid ayens it.
</verse>
        <verse osisID='Zech.12.4'>
In that dai, seith the Lord, Y schal smyte ech hors in drede, `ether leesynge of mynde, and the stiere `of hym in woodnesse; and on the hous of Juda Y schal opene myn iyen, and schal smyte with blyndnesse ech hors of puplis.
</verse>
        <verse osisID='Zech.12.5'>
And duikis of Juda schulen seie in her hertis, Be the dwellers of Jerusalem coumfortid to me in the Lord of oostis, the God of hem.
</verse>
        <verse osisID='Zech.12.6'>
In that dai Y schal putte the duykis of Juda as a chymnei of fier in trees, and as a broond of fier in hei; and thei schulen deuoure at the `riythalf and lefthalf alle puplis in cumpas. And Jerusalem schal be enhabitid eftsoone in his place, `in Jerusalem.
</verse>
        <verse osisID='Zech.12.7'>
And the Lord schal saue the tabernaclis of Juda, as in bigynnyng, that the hous of Dauid `glorie not greetli, and the glorie of men dwellynge in Jerusalem be not ayens Juda.
</verse>
        <verse osisID='Zech.12.8'>
In that dai the Lord schal defende the dwelleris of Jerusalem; and he that schal offende of hem, schal be in that dai as Dauid, and the hous of Dauid schal be as of God, as the aungel of the Lord in the siyt of hym.
</verse>
        <verse osisID='Zech.12.9'>
And it schal be, in that dai Y schal seke for to al to-breke alle folkis that comen ayens Jerusalem.
</verse>
        <verse osisID='Zech.12.10'>
And Y schal helde out on the hous of Dauid, and on dwelleris of Jerusalem, the spirit of grace, and of preieris; and thei schulen biholde to me, whom thei `fitchiden togidere. And thei schulen biweile hym with weilyng, as on `the oon bigetun; and thei schulen sorewe on hym, as it is wont `for to be sorewid in the deth of the firste bigetun.
</verse>
        <verse osisID='Zech.12.11'>
In that dai greet weilyng schal be in Jerusalem, as the weilyng of Adremon in the feeld of Magedon.
</verse>
        <verse osisID='Zech.12.12'>
And erthe schal weile; meynees and meynees bi hem silf; the meynees of the hous of Dauid bi hem silf, and the wymmen of hem bi hem silf;
</verse>
        <verse osisID='Zech.12.13'>
meynees of the hous of Nathan bi hem silf, and the wymmen of hem bi hem silf; meynees of the hous of Leuy bi hem silf, and the wymmen of hem bi hem silf; meynees of Semei bi hem silf, and the wymmen of hem bi hem silf.
</verse>
        <verse osisID='Zech.12.14'>
All othere meynees, meynees and meynees bi hem silf, and the wymmen of hem bi hem silf.
</verse>
      </chapter>
      <chapter osisID='Zech.13'>
        <verse osisID='Zech.13.1'>
In that dai an open welle schal be to the hous of Dauid, and to men dwellynge at Jerusalem, in to waischyng a wey of a synful man, and of womman defoulid in vnclene blood.
</verse>
        <verse osisID='Zech.13.2'>
And it schal be, in that dai, seith the Lord of oostis, Y schal distrie names of idols fro `the lond, and thei schulen no more be `thouyt on; and Y schal take awei fro erthe false profetis, and an vnclene spirit.
</verse>
        <verse osisID='Zech.13.3'>
And it schal be, whanne ony man schal profesie ouer, his fadir and modir that gendriden hym, schulen seie to hym, Thou schalt not lyue, for thou hast spoke leesyng in the name of the Lord; and his fadir and his modir, gendreris of hym, schulen `togidere fitche hym, whanne he hath profesied.
</verse>
        <verse osisID='Zech.13.4'>
And it schal be, in that dai profetis schulen be confoundid, ech of his visioun, whanne he schal profesie; nether thei schulen be hilid with mentil of sak, that thei lie;
</verse>
        <verse osisID='Zech.13.5'>
but `thei schulen seie, Y am not a profete; Y am a man `erthe tiliere, for Adam is myn ensaumple fro my yongthe.
</verse>
        <verse osisID='Zech.13.6'>
And it schal be seid to hym, What ben these woundis in the myddil of thin hondis? And he schal seie, With these Y was woundid in the hous of hem that louyden me.
</verse>
        <verse osisID='Zech.13.7'>
Swerd, be thou reisid on my scheepherde, and on a man cleuynge to me, seith the Lord of oostis; smyte thou the scheepherde, and scheep of the floc schulen be scaterid. And Y schal turne myn hond to the litle.
</verse>
        <verse osisID='Zech.13.8'>
And twei partis schulen be in ech lond, seith the Lord, and thei schulen be scaterid, and schulen faile, and the thridde part schal be left in it.
</verse>
        <verse osisID='Zech.13.9'>
And Y schal lede the thridde part bi fier, and Y schal brenne hem, as siluer is brent, and Y schal preue hem, as gold is preuyd. He schal clepe to help my name, and Y schal graciously here him; and Y schal seie, Thou art my puple, and he schal seie, Thou art my Lord God.
</verse>
      </chapter>
      <chapter osisID='Zech.14'>
        <verse osisID='Zech.14.1'>
Lo! daies comen, seith the Lord, and thi spuylis schulen be departid in the myddil of thee.
</verse>
        <verse osisID='Zech.14.2'>
And Y schal gadere alle folkis to Jerusalem, in to batel; and the citee schal be takun, and housis schulen be distried, and wymmen schulen be defoulid. And the myddil part of the citee schal go out in to caitiftee, and the `tother part of the puple schal not be takun awei fro the citee.
</verse>
        <verse osisID='Zech.14.3'>
And the Lord schal go out, and schal fiyte ayens tho folkis, as he fauyte in the dai of strijf.
</verse>
        <verse osisID='Zech.14.4'>
And hise feet schulen stonde in that dai on the hil of olyues, that is ayens Jerusalem at the eest. And the hil of olyues schal be coruun of the myddil part therof to the eest and to the west, bi ful greet biforbrekyng; and the myddil of the hil schal be departid to the north, and the myddil therof to the south.
</verse>
        <verse osisID='Zech.14.5'>
And ye schulen fle to the valei of myn hillis, for the valei of hillis schal be ioyned togidere til to the nexte. And ye schulen fle, as ye fledden fro the face of erthe mouyng in the daies of Osie, kyng of Juda; and my Lord God schal come, and alle seyntis with hym.
</verse>
        <verse osisID='Zech.14.6'>
And it schal be, in that dai liyt schal not be, but coold and frost.
</verse>
        <verse osisID='Zech.14.7'>
And `ther schal be o dai, which is knowun to the Lord, not day, nether niyt, and in tyme of euentid liyt schal be.
</verse>
        <verse osisID='Zech.14.8'>
And it schal be, in that dai quyke watris schulen go out of Jerusalem, the myddil of hem schal go out to the eest see, and the myddil of hem to the laste see; in somer and in wynter thei schulen be.
</verse>
        <verse osisID='Zech.14.9'>
And the Lord schal be kyng on al erthe; in that dai there schal be o Lord, and his name schal be oon.
</verse>
        <verse osisID='Zech.14.10'>
And al erthe schal turne ayen til to desert, fro the litil hil Remmon to the south of Jerusalem. And it schal be reisid, and schal dwelle in his place, fro the yate of Beniamyn til to place of the formere yate, and til to the yate of the corneris, and fro the tour of Ananyel til to the pressouris of the kyng.
</verse>
        <verse osisID='Zech.14.11'>
And thei schulen dwelle there ynne, and cursidnesse schal no more be, but Jerusalem schal sitte sikir.
</verse>
        <verse osisID='Zech.14.12'>
And this schal be the wounde, bi which the Lord schal smyte alle folkis, that fouyten ayens Jerusalem; the fleisch of ech man stondynge on hise feet schal faile, and hise iyen schulen faile togidere in her hoolis, and her tunge schal faile togidere in her mouth.
</verse>
        <verse osisID='Zech.14.13'>
In that dai greet noise of the Lord schal be in hem, and a man schal catche the hond of his neiybore; and his hond schal be lockid togidere on hond of his neiybore.
</verse>
        <verse osisID='Zech.14.14'>
But and Judas schal fiyte ayens Jerusalem; and richessis of alle folkis in cumpas schulen be gaderide togidere, gold, and siluer, and many clothis ynow.
</verse>
        <verse osisID='Zech.14.15'>
And so fallyng schal be of hors, and mule, and camel, and asse, and of alle werk beestis, that weren in tho castels, as this fallyng.
</verse>
        <verse osisID='Zech.14.16'>
And alle that schulen be residue of alle folkis, that camen ayens Jerusalem, schulen stie vp fro yeer in to yeer, that thei worschipe the kyng, Lord of oostis, and halewe the feeste of tabernaclis.
</verse>
        <verse osisID='Zech.14.17'>
And it schal be, reyn schal not be on hem that schulen not stie vp of the meyneis of erthe to Jerusalem, `that thei worschipe the king, Lord of oostis.
</verse>
        <verse osisID='Zech.14.18'>
`That and if the meynee of Egipt schal not stie vp, and schal not come, nether on hem schal be reyn; but fallyng schal be, bi which the Lord schal smyte alle folkis, whiche stieden not, for to halewe the feeste of tabernaclis.
</verse>
        <verse osisID='Zech.14.19'>
This schal be the synne of Egipt, and this the synne of alle folkis, that stieden not, for to halewe the feeste of tabernaclis.
</verse>
        <verse osisID='Zech.14.20'>
In that dai, that that is on the bridil of hors schal be hooli to the Lord; and caudruns schulen be in the hous of the Lord, as cruetis bifor the auter.
</verse>
        <verse osisID='Zech.14.21'>
And euery caudrun in Jerusalem and Juda schal be halewid to the Lord of oostis. And alle men schulen come offrynge, and schulen take of tho, and schulen sethe in tho; and a marchaunt schal no more be in the hous of the Lord of oostis in that day.
</verse>
      </chapter>
    </div></osisText>
</osis>
<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ruth/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ruth">Ruth</a> &gt <strong>Chapter 3</strong></div><p><span class="verse"><a name="1">1</a>После свекърва й Ноемин й каза: Дъще моя, да не потърся ли спокойствие за теб, за да ти бъде добре?</span> <span class="verse"><a name="2">2</a>И сега, Вооз, с чиито момичета си била, не е ли наш роднина? Ето, тази нощ той вее ечемик на хармана.</span> <span class="verse"><a name="3">3</a>Затова изкъпи се и се помажи, и си сложи най-добрите дрехи, и слез на хармана; но не се показвай на човека, докато не е свършил яденето и пиенето.</span> <span class="verse"><a name="4">4</a>И когато си легне, забележи мястото, където си ляга, и иди, повдигни завивката откъм краката му, и легни; а той ще ти каже какво трябва да направиш.</span> <span class="verse"><a name="5">5</a>А тя й каза: Всичко, което казваш, ще направя.</span> <span class="verse"><a name="6">6</a>И тя слезе на хармана и направи всичко, което й заповяда свекърва й.</span> <span class="verse"><a name="7">7</a>И Вооз яде и пи, и сърцето му се развесели, и отиде да си легне в края на житния куп. А тя дойде тихо, повдигна завивката откъм краката му и легна.</span> <span class="verse"><a name="8">8</a>И около полунощ човекът се стресна и се обърна, и ето, при краката му лежеше жена.</span> <span class="verse"><a name="9">9</a>И каза: Коя си ти? А тя отговори: Аз съм слугинята ти Рут. Простри дрехата си над слугинята си, защото си сродник!</span> <span class="verse"><a name="10">10</a>Тогава той каза: Благословена да си от ГОСПОДА, дъще моя! Последната ти доброта, която показа, е по-голяма от първата, понеже не отиде след млади мъже, били те бедни или богати.</span> <span class="verse"><a name="11">11</a>И сега, дъще моя, не се бой. Ще направя за теб всичко, каквото кажеш, защото целият град на народа ми знае, че си добродетелна жена.</span> <span class="verse"><a name="12">12</a>И сега, вярно е, че аз съм сродник, но има един по-близък сродник от мен.</span> <span class="verse"><a name="13">13</a>Остани тази нощ; и на сутринта, ако той иска да изпълни към теб дълга на сродник, добре, нека го изпълни. Но ако не иска да изпълни към теб дълга на сродник, тогава аз ще изпълня дълга към теб — жив е ГОСПОД! Лежи тук до сутринта.</span> <span class="verse"><a name="14">14</a>И тя лежа при краката му до сутринта и стана, преди човек да може да разпознава човека; а той каза: Нека не се знае, че жена е идвала на хармана.</span> <span class="verse"><a name="15">15</a>И каза: Донеси покривалото, което е върху теб, и го дръж. И тя го държа, а той премери шест мери ечемик, и го натовари на нея. И си отиде в града.</span> <span class="verse"><a name="16">16</a>И когато дойде при свекърва си, тя каза: Какво стана, дъще моя? И тя й разказа всичко, което човекът беше направил за нея.</span> <span class="verse"><a name="17">17</a>И каза: Тези шест мери ечемик той ми ги даде, защото ми каза: Да не отидеш с празни ръце при свекърва си.</span> <span class="verse"><a name="18">18</a>Тогава тя каза: Чакай, дъще моя, докато узнаеш как ще свърши работата; защото човекът няма да се успокои, докато не свърши работата още днес.</span> </p></div</div></div></body></html>
<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ezek/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ezek">Ezekiel</a> &gt <strong>Chapter 21</strong></div><p><span class="verse"><a name="1">1</a>И ГОСПОДНОТО слово беше към мен и каза:</span> <span class="verse"><a name="2">2</a>Сине човешки, насочи лицето си към Ерусалим и говори против светилищата и пророкувай против израилевата земя.</span> <span class="verse"><a name="3">3</a>И кажи на израилевата земя: Така казва ГОСПОД: Ето, Аз съм против теб и ще изтегля меча Си от ножницата му, и ще отсека от теб праведен и безбожен.</span> <span class="verse"><a name="4">4</a>Затова, понеже ще отсека от теб праведен и безбожен, затова мечът Ми ще излезе от ножницата си против всяка плът, от юг до север.</span> <span class="verse"><a name="5">5</a>И всяка плът ще познае, че Аз, ГОСПОД, изтеглих меча Си от ножницата му и вече няма да се върне там.</span> <span class="verse"><a name="6">6</a>А ти, сине човешки, въздишай с тресящи се хълбоци и с горест въздишай пред тях.</span> <span class="verse"><a name="7">7</a>И когато ти кажат: Защо въздишаш? — ти кажи: Заради известието, защото идва; всяко сърце ще се разтопи и всички ръце ще отслабнат, и всеки дух ще примре, и всички колена ще се разтекат като вода. Ето, идва и ще бъде, заявява Господ БОГ.</span> <span class="verse"><a name="8">8</a>И ГОСПОДНОТО слово беше към мен и каза:</span> <span class="verse"><a name="9">9</a>Сине човешки, пророкувай, казвайки: Така казва Господ: Кажи: Меч, меч наострен и също излъскан!</span> <span class="verse"><a name="10">10</a>За да извърши голямо клане е наострен, за да святка е излъскан. Да се радваме ли, че жезълът на моя син презира всяко дърво?</span> <span class="verse"><a name="11">11</a>Даде се да се излъска, за да се държи в ръка. Наострен е мечът и е излъскан, за да се даде в ръката на убиеца.</span> <span class="verse"><a name="12">12</a>Викай и ридай, сине човешки, защото той е върху народа Ми, върху всичките израилеви първенци! Те ще бъдат предадени на меча заедно с народа Ми; затова се удряй по бедрата си!</span> <span class="verse"><a name="13">13</a>Защото е изпитание; и какво, ако жезълът, който презира, няма да го има, заявява Господ БОГ?</span> <span class="verse"><a name="14">14</a>А ти, сине човешки, пророкувай и плесни с ръце. И ще се удвои мечът, ще се утрои, мечът на убитите е той, мечът на убития силен, който ви обикаля.</span> <span class="verse"><a name="15">15</a>За да се стопи всяко сърце и мнозина да паднат, насочих клането на меча срещу всичките им порти. Горко! За да бляска е направен, за клане е наострен.</span> <span class="verse"><a name="16">16</a>Стегни се, нападни надясно, насочи се наляво, накъдето е определено да се обърне лицето ти!</span> <span class="verse"><a name="17">17</a>И Аз също ще плесна с ръце и ще удовлетворя яростта Си. Аз, ГОСПОД, изговорих това.</span> <span class="verse"><a name="18">18</a>И ГОСПОДНОТО слово беше към мен и каза:</span> <span class="verse"><a name="19">19</a>А ти, сине човешки, си направи два пътя, по които да дойде мечът на вавилонския цар; и двата ще излизат от една земя. И направи пътепоказател, направи го при началото на пътя за града.</span> <span class="verse"><a name="20">20</a>Направи път, за да дойде мечът в Рава на синовете на Амон и в Юда, в укрепения Ерусалим.</span> <span class="verse"><a name="21">21</a>Защото вавилонският цар спря на кръстопътя, където започват двата пътя, за да му се гадае — разтърсва стрели, пита домашните идоли, разглежда черен дроб.</span> <span class="verse"><a name="22">22</a>В десницата му е гаданието за Ерусалим, да се поставят стеноломи, да се даде заповед за клане, да се издигне глас с боен вик, да се поставят стеноломи срещу портите, да се насипят насипи, да се построят обсадни кули.</span> <span class="verse"><a name="23">23</a>Но това им се вижда като празно гадание заради дадените клетви; но той им напомня беззаконието, за да бъдат хванати.</span> <span class="verse"><a name="24">24</a>Затова, така казва Господ БОГ: Понеже сами припомняте беззаконието си, като се откриват престъпленията ви, така че да се виждат греховете ви във всичките ви дела, понеже сами припомняте за себе си, ще бъдете стиснати в шепа.</span> <span class="verse"><a name="25">25</a>А ти, осквернен и безбожен княз на Израил, чийто ден дойде, когато беззаконието стигна до край,</span> <span class="verse"><a name="26">26</a>така казва Господ БОГ: Махни митрата и свали короната; това няма вече да бъде. Ниското ще се издигне, а високото ще се снижи.</span> <span class="verse"><a name="27">27</a>Ще го преобърна, преобърна, преобърна; и това няма вече да бъде, докато дойде онзи, на когото принадлежи правосъдието; на него ще го дам.</span> <span class="verse"><a name="28">28</a>А ти, сине човешки, пророкувай и кажи: Така казва Господ БОГ за синовете на Амон и за техния присмех. Кажи: Меч, меч изтеглен за клане, излъскан, за да пояжда, за да блести —</span> <span class="verse"><a name="29">29</a>докато те виждат за теб празно видение и докато ти гадаят лъжа, за да бъдеш опрян на шията на избитите безбожни, чийто ден дойде, когато беззаконието стигна до край.</span> <span class="verse"><a name="30">30</a>Да го върна ли в ножницата му? На мястото, където си бил създаден, в родната ти земя, ще те съдя.</span> <span class="verse"><a name="31">31</a>Ще излея върху теб негодуванието Си, с огъня на яростта Си ще духна върху теб и ще те предам в ръцете на свирепи хора, които са опитни да погубват.</span> <span class="verse"><a name="32">32</a>Ще станеш гориво за огъня, кръвта ти ще бъде сред земята, няма вече да се помниш, защото Аз, ГОСПОД, изговорих това.</span> </p></div</div></div></body></html>
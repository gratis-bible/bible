<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/num/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/num">Numbers</a> &gt <strong>Chapter 22</strong></div><p><span class="verse"><a name="1">1</a>След това израилевите синове отпътуваха и разположиха стан в низините на Моав, оттатък Йордан, срещу Ерихон.</span> <span class="verse"><a name="2">2</a>А Валак, синът на Сепфор, видя всичко, което Израил направи на аморейците.</span> <span class="verse"><a name="3">3</a>И Моав се уплаши много от народа, защото беше многочислен, и Моав се боеше от израилевите синове.</span> <span class="verse"><a name="4">4</a>И Моав каза на мадиамските старейшини: Сега това множество ще изпояде всичко около нас, както говедо изпояжда зеленината на полето. И Валак, синът на Сепфор, който в това време беше цар на моавците,</span> <span class="verse"><a name="5">5</a>изпрати посланици до Валаам, сина на Веор, във Фатур, който е при реката Ефрат, в земята на синовете на народа му, за да го повикат, като му кажат: Ето, народ излезе от Египет; ето, покриват лицето на земята и са разположени срещу мен.</span> <span class="verse"><a name="6">6</a>Ела сега, моля те, и ми прокълни този народ, защото е по-силен от мен, дано успея да го победя и да го изгоня от земята; понеже зная, че онзи, когото ти благославяш, е благословен, а когото проклинаш, е проклет.</span> <span class="verse"><a name="7">7</a>И така, моавските старейшини и мадиамските старейшини отидоха с възнаграждение за врачуването в ръцете си, дойдоха при Валаам и му казаха думите на Валак.</span> <span class="verse"><a name="8">8</a>А той им каза: Пренощувайте тук и ще ви дам отговор според това, което ми каже ГОСПОД. И така, моавските първенци останаха у Валаам.</span> <span class="verse"><a name="9">9</a>И Бог дойде при Валаам и каза: Кои са тези мъже у теб?</span> <span class="verse"><a name="10">10</a>И Валаам каза на Бога: Валак, синът на Сепфор, цар на моавците, ги е пратил до мен да кажат:</span> <span class="verse"><a name="11">11</a>Ето, народът, който излезе от Египет, покрива лицето на земята; ела сега и ми го прокълни, дано бих могъл да се бия с него и да го изгоня.</span> <span class="verse"><a name="12">12</a>А Бог каза на Валаам: Да не отидеш с тях и да не прокълнеш народа, защото е благословен!</span> <span class="verse"><a name="13">13</a>И така, Валаам стана сутринта и каза на първенците на Валак: Идете в земята си, защото ГОСПОД Отказва да ме пусне да дойда с вас.</span> <span class="verse"><a name="14">14</a>Тогава моавските първенци станаха и отидоха при Валак и казаха: Валаам отказва да дойде с нас.</span> <span class="verse"><a name="15">15</a>А Валак отново изпрати първенци, повече и по-почитани от първите.</span> <span class="verse"><a name="16">16</a>И те дойдоха при Валаам и му казаха: Така говори Валак, синът на Сепфор: Моля те, нищо да не те спре да дойдеш при мен,</span> <span class="verse"><a name="17">17</a>защото ще те издигна до голяма почит и ще направя всичко, което би ми казал! И така, моля те, ела и ми прокълни този народ.</span> <span class="verse"><a name="18">18</a>А Валаам отговори на слугите на Валак и каза: Ако би ми дал Валак и къщата си пълна със сребро и злато, аз не мога да престъпя думата на ГОСПОДА, моя Бог, да направя нещо малко или голямо.</span> <span class="verse"><a name="19">19</a>Затова, моля ви, пренощувайте и вие тук, за да разбера какво още ще ми каже ГОСПОД.</span> <span class="verse"><a name="20">20</a>И Бог дойде при Валаам през нощта и му каза: Щом са дошли мъжете да те повикат, стани и иди с тях; но само онова, което ти кажа, него да направиш.</span> <span class="verse"><a name="21">21</a>Затова Валаам стана на сутринта, оседла магарицата си и отиде с моавските първенци.</span> <span class="verse"><a name="22">22</a>Но Божият гняв пламна, затова че отиде, и Ангелът ГОСПОДЕН застана на пътя пред Валаам, за да му се съпротиви; а той яздеше на магарицата си и двамата му слуги бяха с него.</span> <span class="verse"><a name="23">23</a>А магарицата видя, че Ангелът ГОСПОДЕН стоеше на пътя с гол меч в ръка и магарицата се отби от пътя и отиде в полето. А Валаам удари магарицата, за да я оправи в пътя.</span> <span class="verse"><a name="24">24</a>Тогава Ангелът ГОСПОДЕН застана на един нисък път между лозята, където имаше ограда от едната страна и ограда от другата страна.</span> <span class="verse"><a name="25">25</a>И магарицата видя Ангела ГОСПОДЕН и се притисна към зида и натисна крака на Валаам в зида. И той пак я удари.</span> <span class="verse"><a name="26">26</a>После Ангелът ГОСПОДЕН отиде още напред и застана на едно тясно място, където нямаше път да се отбие нито надясно, нито наляво.</span> <span class="verse"><a name="27">27</a>И когато магарицата видя Ангела ГОСПОДЕН, тя падна под Валаам. А гневът на Валаам пламна и той удари магарицата с тоягата си.</span> <span class="verse"><a name="28">28</a>Тогава ГОСПОД отвори устата на магарицата и тя каза на Валаам: Какво съм ти сторила, че ме биеш вече три пъти?</span> <span class="verse"><a name="29">29</a>А Валаам каза на магарицата: Защо се подигра с мен! Само да имах меч в ръката си — веднага бих те убил.</span> <span class="verse"><a name="30">30</a>И магарицата каза на Валаам: Не съм ли аз твоята магарица, на която си яздил през целия си живот до днес? Имала ли съм навик друг път да ти правя така? А той каза: Не.</span> <span class="verse"><a name="31">31</a>Тогава ГОСПОД отвори очите на Валаам и той видя Ангела ГОСПОДЕН, стоящ на пътя с голия си меч в ръката си, и се поклони и падна на лицето си.</span> <span class="verse"><a name="32">32</a>И Ангелът ГОСПОДЕН му каза: Ти защо би магарицата си вече три пъти? Ето, аз излязох да ти се съпротивя, защото пътят ти не е прав пред мен;</span> <span class="verse"><a name="33">33</a>и магарицата ме видя и се отби от мен, ето, три пъти; ако не се беше отбила от мен, досега да съм те убил, а нея да съм оставил жива.</span> <span class="verse"><a name="34">34</a>Тогава Валаам каза на Ангела ГОСПОДЕН: Съгреших, защото не знаех, че ти стоеше на пътя против мен. И сега, ако това е зло в очите ти, аз ще се върна.</span> <span class="verse"><a name="35">35</a>А Ангелът ГОСПОДЕН каза на Валаам: Иди с мъжете; но само словото, което ти кажа, него да говориш! И така, Валаам отиде с първенците на Валак.</span> <span class="verse"><a name="36">36</a>А когато Валак чу, че Валаам идва, той излезе да го посрещне до един моавски град, на границата на Арнон, който е най-крайната граница.</span> <span class="verse"><a name="37">37</a>Тогава Валак каза на Валаам: Не пратих ли изрично до теб да те повикат? Защо не дойде при мен? Не мога ли да те почета?</span> <span class="verse"><a name="38">38</a>А Валаам каза на Валак: Ето, дойдох при теб, но имам ли сега власт да говоря нещо? Словото, което Бог сложи в устата ми, него ще говоря.</span> <span class="verse"><a name="39">39</a>И Валаам отиде с Валак, и дойдоха в Кириатузот.</span> <span class="verse"><a name="40">40</a>И Валак пожертва говеда и овце и изпрати от тях на Валаам и на първенците, които бяха с него.</span> <span class="verse"><a name="41">41</a>А на сутринта Валак взе Валаам и го заведе на високите места на Ваал, откъдето той видя до края на народа.</span> </p></div</div></div></body></html>